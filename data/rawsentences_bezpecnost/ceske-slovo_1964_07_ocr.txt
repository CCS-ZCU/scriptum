 Jeden z očitých svědků skutečně vypověděl příteli, který je dnes v zahraničí, že na Václavském náměstí strčila skupina mladých lidí člena Veřejné bezpečnosti do kanálu.
 Musíme si však uvědomit, že ani v době, kdy Západ provozoval na první pohled „tvrdší" politiku vůči komunistickým státům, nebyla jeho bezprostředním cílem obnova demokracie v zemích střední a východní Evropy, nýbrž tehdy jako dnes jeho vlastní bezpečnost a světový mír.
 A že zvolil-li Západ dnes politiku styků, musí mít na paměti, že jen takové kulturní a hospodářské styky poslouží míru a bezpečnosti, které přispějí ke zmírnění útlaku v komunistických zemích - které otřesou pilíři totalitního systému, povalí informační a ideologický monopol režimu, rozruší Železnou oponu a pomohou vyvážit chorobně jednostrannou orientaci výroby a zahraničního obchodu komunistických států.

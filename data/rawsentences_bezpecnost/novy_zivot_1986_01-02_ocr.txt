 Moje mysl jde s hlubokou láskou ke všem, kdo byli stiženi strašnými přírodními katastrofami, k nimž došlo během tohoto roku, který se chýlí ke konci, a zvláště k těm, kdo ještě trpí v Mexiku následkem nedávného zemětřesení; k těm, kdo v Kolumbii stále pláčí bolestí nad vším tím, co tam způsobil výbuch sopky, a kdo i v jiných zemích se stali obětí katastrof; k těm, kdo trpí následkem neštěstí silničních, železničních, leteckých, důlních i na mořích; vzpomínám tu všech uprchlíků, emigrantů, těch, kdo nemají střechu nad hlavou, kdo jsou donuceni žít za podmínek, nedůstojných člověka; má vzpomínka platí nezaměstnaným, těm, které trápí bolest, protože nemohou poctivou prací zjednat sobě a své rodině prostředky k důstojnému životu; myslím tu na ty, které souží samota a nedostatek lásky, osoby starší věkem, vdovy, sirotky, nemocné a ty, kdo jsou ve vězení; na ty, kdo jsou bez radosti a bez bezpečnosti kvůli chudobě anebo protože vidí, jak jsou šlapána v prach jejich práva, zvláště právo na náboženskou svobodu; na všechny oběti násilí, které zuří se svou nesmírnou tragikou a vyvolává nevyslovitelnou úzkost a nevýslovné utrpení; na obyvatele zemí, trýzněných válkou; přeji jim, aby vyjednáváním a dialogem se našlo čestné a spravedlivé vyřešení existujících napjatých situací.
 Ať už jde o výzvy řádu sociálního, ekonomického nebo politického, stejně tak jako o nedostatek úcty k životu, potlačování občanských a náboženských svobod, nerespektování práv rodiny, rasovou diskriminaci ekonomickou nerovnováhu, nepřekonatelné zadlužení některých zemí, problémy mezinárodní bezpečnosti a závodění ve výrobě zbraní, stále mocnějších a strašnějších.

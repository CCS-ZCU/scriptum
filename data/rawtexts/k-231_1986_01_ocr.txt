K - 2 3 1 časopis Klubu bývalých československých politických vězňů v exilu Ročník 2. číslo 1 (7) červen 1986 K-231 zdraví VI. SLET Čs. sokolstva v zahraničí 3. — 7.7. 1986 Zurich [pageend1]Slovo předsedkyně Sešli jsme se na naší druhé výroční schůzi, abychom se podívali zpět na uplynulý rok a současně na období, které touto schůzí začalo. Pohled zpět nám dává pocit hrdosti. Z tápavých začátků se nám podařilo vybudovat základy dobré a poctivé organizace a vůbec celoroční bilance je dobrá. Úkoly, uložené výboru první členskou schůzí byly splněny. Dle zprávy pokladníka organizace vstupujeme do nového roku s částkou značné větší než 130 kan. dolarů, s nimiž jsme začínali 1. června 1985. Jediný bod, dosud nedořešený, který přenášíme do příštího období je náš vztah ke švýcarskému Sdružení býv. politických vězňů. Doufáme, že při příležitosti všesokolského sletu se sejdeme se švýcarskými bratry letos v červenci v Zúrichu. Z Kanady se setkání zúčastní bratři Palát, Salivar a já. Jsme plni dobré vůle si sednout s výborem i členstvem švýcarského Sdružení a najít společnou cestu pro obě organizace. Doufáme, že podobnou dobrou vůli najdeme i za oceánem, protože ta cesta existuje. Možná ještě zamlžená a možná ze začátku strmá a neschůdná — ale je! Jde jenom o to ji najít a dát se po ní. Letíme do Evropy plni optimismu a víry v kladný výsledek našeho jednání. A těšíme se! Těšíme se na přátele, jež jsme neviděli celou řadu let, těšíme se na Evropu vůbec! Jaká jsi, Evropo, po 20 letech? Tenkrát, když jsme odcházeli, západní státy byly přátelské a ochotně podávaly ruce tehdejším čs. uprchlíkům — s dětmi v náručí, s kufříčkem toho nejnutnějšího oblečení. Vracím se na chvíli zpět do Evropy ne s pocitem zadostiučinění, že tehdejší kufříček se změnil za 20 let v solidní domov, do něhož se ráda vrátím, ale s pocitem díkuvzdání Prozřetelnosti za dary, jichž se nám dostalo. Za veliký dar svobody a volnosti, za život bez policejního dozoru (ba i bez policejní registrace), za možnost svobodného rozhodování o budoucnosti našich dětí. Za to vše, co doma postrádají... A tak, přátelé z celého světa, těšíme se na vás ve švýcarském Zúrichu. Současně chci poděkovat Sokolům, že jejich Všesokolský slet toto setkání umožňuje a švýcarskému Sdružení bývalých politických vězňů předem za pohostinství. Doufám, že se poznáme i přes ty vrásky a šedé vlasy, jichž tolik přibylo... Z vnitřních událostí K—231 máme před sebou další “fund-raising” party, kterou pro nás pořádají Dáša a Jindra Stračovských na jejich chatě v Minde- nu 2. srpna t. r. Jistě to bude hezká “sešlost”, tak jako byly všechny předcházející. A 22. listopadu Barborská zábava na Masaryktownu a pravděpodobně půlroční členská schůze. Z pracovních záležitostí máme před sebou sled událostí tak, jak časově jsou za sebou. 22. června Československy den na Masaryktownu, demonstrace k 21. srpnu, letos spojená se “Dnem černé stuhy” (Black Ribbon Day), 28. říjen. A samozřejmě pokračování naší akce pomáhat naším přátelům doma a v neposlední řadě pokračovat ve vydávání našeho časopisu, který si získal oblibu nejen mezi politickými vězni, ale v široké exilové veřejnosti. Závěrem chci poděkovat Os. Sdružení v Kanadě, Os. obci legionářské v Kanadě, Masarkovu M. Institutu, 68 Publishers v Torontu, Národní radě žen svobodného Československa v USA a Radě svobodného Československa, všem jednotlivcům, členům Kruhu přátel K—231 a členům K—231 za přátelskou, štědrou pomoc v minulém roce. Všem členům K—231 i těm, kteří se nemohli zúčastnit schůze 7. 6. t. r. a zaslali plnou moc děkuji za projevenou důvěru ve volbách jménem výboru i jménem svým. Uvědomujeme si zodpovědnost našeho postavení a vaše důvěra nás zavazuje, abychom vždy jednali tak, jak je hodno bývalých čs. politických vězňů, jimiž jsme v první řadě a potom teprve členy organizace. Děkuji vám, pozdravuji vás všechny s přáním všeho nejlepšího a hezkého léta. Upřímně vaše Eda Jarošová-Ottová Zpráva o schůzi Druhé výroční schůze, která tentokrát byla svolaná do zasedací místnosti Lions Club ve Scarbo- rough se zúčastnilo 21 členů osobně se 36 plnými mocemi. Zahájena byla ve2 PM krátkou modlitbou a vzpomínkou na naše zemřelé sestry a bratry. Potom, v klidném a přátelském ovzduší s nezbytnými občasnými žertíčky proběhly formality normální členské schůze. To jest zprávy o činnosti za celý rok a finanční zpráva. Rychle jsme ještě proběhli stanovy, které byly s menšími opravami s úpravami schváleny všemi 57 hlasy. A po poděkování všem členům výboru za obětavou a vynikající práci, plenům udělilo odstupujícímu výboru absolutorium a výbor odstoupil. Po krátcé přestávce došlo k volbám. Tentokrát pouze předseda byl volen aklamací, výbor hlasovacími lístky. Za předsedkyni K—231 byla opět zvolena Eda Ottová. 2 [pageend2]Volbu řídil bratr Karel Pinke z Ottawy, zkušený pracovník mnoha organizací. Jako hlava nominační komise byl navržen Vláďa Diviš, členové komise Vláďa Bílý, Jan Dohnálek, František Johanovský a Zdeněk Píšek. Sčítači hlasů byli Vláďa Diviš, Jan Dohnálek, kontroloval Karel Pinke. Bylo navrženo 14 kandidátů, z nichž byl zvolen 12ti členný výbor. Jan Kůstka kandidaturu nepřijal, je velmi zaměstnaný v jiném úseku exilového života. Volby proběhly klidně, všichni si byli vědomi zodpovědnosti chvíle která postaví do čela K-231 výbor na celý rok. Do výboru byli zvoleni tito členové: Bláha Jiří Frýbort Milan Helmich VI. Huťková Věra Johanovský Fr. Otruba Zdeněk Otta Fr. Palát Karel Pinke Karel Rambousek Otakar Salivar Lumír Slavík Zdeněk Podle stanov schválených schůzí, K-231 musí mít smírčí komisi. Zvoleni byli: Svaťa Bondyová Jarka Trešlová Jan Dohnálek Vláďa Diviš Jan Kůstka Doufejme, že smírčí komise K-231 nebude nikdy zapotřebí. Podle nových stanov byli přijati noví členové: Ivan Pospíšil, syn zemřelého politického vězně Ladislava Pospíšila. Věra Rollerová, dcera zemřelého politického vězně Jana Kruliše. Libuše Drobílková, zatčená a vyšetřovaná v případu Milana Choce, utekla během transportu před soudem. Nové členy srdečně mezi námi vítáme. Po volbách se rozvinula debata, která pro nedostatek času byla ukončena (pokud vůbec debaty mezi námi mohou končit) v 5pm. Eda Ottová USNESENÍ 2. výroční schůze Klubu bývalých československých politických vězňů K-231, konané dne 7. června 1986 v Heron Park Lions Den Scarborough Část 1: My, členové K-231, shromážděni na 2. výroční schůzi Klubu bývalých politických vězňů K-231, vyslovujeme poděkování členům odstoupivšího výboru K-231 za jejich práci v uplynulém ročním období. Jmenovitě chceme ocenit obětavou práci předsedkyně K-231, sestry Edy Ottové. Bez jejího vedení by K-231 stěží prošel prvním dramatickým rokem své obnovené činnosti v exilu s dosaženou mírou úspěchů. Konstatujeme, že všechny úkoly, uložené výboru první výroční schůzí, byly splněny nebo se plní. Byla navázána plodná spolupráce s československým sdružením v Kanadě, s Radou svobodného Československa, s Čs. obcí legionářskou v Kanadě a ve Spojených státech, s Masaryk Memoriál Institute Toronto a v menší míře s Čs. národní radou americkou. Prostřednictvím Koordinačního výboru čs. organizací v Torontě jsme spolupracovali s dalšími demokratickými organizacemi v Kanadě. Pod vedením br. Jana Kůstky byl vypracován návrh Stanov K-231. Tento návrh byl propracován na čtyřech schůzích výboru a byl předložen k připomínkovému řízení všem členům. Konečná verze byla předložena 2. výroční schůzi ke schválení, jak bylo výboru uloženo. Rovněž inkorporace Klubu byla vyřízena. Klub byl zaregistrován 12. července 1985 u ontarijského ministerstva jako korporace 626927 pod názvem Club K-231 in Exile. Jak bylo uloženo výboru, bylo vydáno šest čísel zpravodaje K-231. Tento časopis řídila redakční rada pod vedením br. Lumíra Salivara. Je nutno říci, že redakční rada přísně dodržovala usnesení výboru, že časopis se nesmí stát nástrojem k vyřizování sporů, nýbrž musí sloužit potřebám a zájmům politických vězňů, časopis K-231 má hlavni zásluhu na dobrém jménu našeho klubu. Odezva z exilu, z Kanady a Spojených států, od organizaci i jednotlivců v Evropě, ale i od našich sester a bratří doma byla příznivá. Jak vyplývá z finanční zprávy, výbor splnil usneseni první výroční schůze, týkající se získávám finančních prostředků. Je zásluhou pokladníka br. Otty a nesmírné obětavosti mnoha našich členů, jakož i dobré vůle mnoha našich přátel z Kruhu přátel K-231, že jsme v krátké době shromáždili dost prostředků k hrazení všech nákladů spojených s činností Klubu. Jmenovité pomocná akce našim bratrům a sestrám v Československu a publikace časopisu by bez této obětavosti byly neproveditelné. Myšlenka Světového sjezdu politických vězňů v Torontě 1988 nebyla výborem opuštěna. Bude to jedna ze záležitostí, kterou se pokusíme projednat v červenci tohoto roku v Curychu. Část 2: V průběhu prvního roku naší obnovené činnosti na mnoha přátelských setkáních, na schůzích výboru a na naší půlroční členské schůzi jsme měli možnost mluvit a uvažovat o smyslu naší činnosti, o našem programu a cílech. Vycházejíce z těchto diskusí, my, bývalí političtí vězni, sdružení v K-231, chceme znovu potvrdit náš původní záměr, který vedl k obnovení naší činnosti. To jest distancovat se od těch, kdo využívají dobré jméno politických vězňů ke svým osobním a skupinovým zá.mům, a obnovit mravní a politickou váhu hnutí vězňů v exilu. Kor statujeme s politováním, že se nám dosud nepodařilo obnovit orgtnizační jednotu vězňů, i když jsme tomuto cíli věnovali v uplynuňm roce mnoho úsilí a času. Neztrácíme víru, že se nám to podař, v budoucnosti. Chceme však říci, že přechodné rozštěpení je presto krok vpřed proti stavu předcházejícímu. Uplynulých dvanáct měsíců vyjasnilo naše možnosti a vymezilo pole působnos i, na které se hodláme v budoucnosti soustředit. Je to předně pile historicko-dokumentačni: my, bývalí političtí vězni jsme živi svědci barbarských zločinů, kterých se dopustil a dopouští komunistický režim v naší vlasti. Lépe než druzí, my jsme schopni vydat o těchto zločinech svědectví, které zůstane zachováno pro historii, a které se může stát inspiraci a morální vzpruhou opozice proti komunismu. Náš čas se krátí, za deset let ode dneška může být pozdě. Náš druhý úkol spočív«. v naší práci sociální. S obnovením činnosti K-231 se obnovilo m, oho kontaktů nejen mezi námi v exilu, 3 [pageend3]ale i s bratry a sestrami doma. Zjišťujeme, že značná část bývalých politických vězňů doma žije v bídě, že jsou opuštěni ve stáří a nemoci. Je nezbytné, aby naše podpůrná akce, která byla původně zamýšlena jako jednorázová vánoční podpora, byla prodloužena i do budoucnosti a pokud možno fungovala celoročně, jako stálá pomoc starým a nemocným. Mějme na paměti, že částka, která nám zde může připadat zanedbatelná, doma znamená značné přilepšení. Patrně ještě důležitější než hmotná pomoc je vědomí, že naši bratři a sestry nejsou zcela opuštěni, že my venku na ně myslíme a snažíme se jim pomoci. Bude záležet na nás na všech, kolik peněz budeme moci této akci věnovat. Konečně je zde naše úloha politická: Klub politických vězňů je svou povahou organizace výběrová. S postupujícím časem se naše členská základna bude zmenšovat. Je tedy jasné, že naše politická síla není v množství, nýbrž v kvalitě. Pouhý rok naši obnovené činnosti dokázal, že političtí vězni se mohou stát páteří mnoha exilových organizací a dost možná i celého exilu — nikoli svým množstvím, nýbrž svými zkušenostmi, svou houževnatostí, svou solidaritou a zejména svými kvalitami morálními. Proto je tak životně důležité, abychom vystupovali jako demokraté, kteří odmítají komunistickou ideologii v každé podobě. Oběti, které jsme podstoupili, nám dávají právo a povinnost varovat před nebezpečím, hrozícím svobodnému světu. Byli jsme svědky, jak naše země byla pohlcena komunismem a jsme schopni rozeznat příznaky. Víme také, jaká cena se platí za neochotu postavit se na odpor včas. Část 3: Na tyto zkušenosti bude navazovat i naše práce v příštím roce. Ukládáme proto výboru, aby: 1. pokračoval v podpůrné akci pro staré a nemocné bývalé politické vězně doma s tím, že tato akce nebude omezena na předvánoční dobu. Výbor zajistí finanční prostředky na tuto akci i další činnost Klubu sbírkou, pořádáním výdělečných podniků a další výdělečnou činností. Jako dosud, práce pro Klub nebude placena. 2. Ukládáme výboru, aby pokračoval ve vydávání časopisu K-231 každé dva měsíce a — podle možnosti — rozšířil objem časopisu na 20 stran. Rovněž tak výbor bude pokračovat ve vydávání interních zpráv pro členy a v další publikační činnosti, jak potřeba ukáže. Výbor vynaloží zvláštní péči, aby více informací o K-231 proniklo do Československa. 3. Ukládáme výboru, aby rozšířil činnost K-231 zvýšenou spoluprací s ostatními exilovými organizacemi nejen v Kanadě a Spojených státech, ale rovněž i v Evropě. Pokud jde o vztahy mezi politickými vězni, výroční schůze je toho názoru, žejakýkolivdialog se současným výborem Sdružení bývalých československých politických vězňů v Kanadě může pouze poškodit zájmy politických vězňů. Naproti tomu ukládáme výboru, aby pokračoval v úsilí o dorozumění s politickými vězni v Kanadě a Spojených státech, a zejména v Evropě, Africe a Austrálii. Vycházíme přitom z předpokladu, že se jedná o naše bratry a sestry, se kterými jsme prožili dlouhá léta utrpení, že naše snahy a cíle jsou společné a že dohoda a společný postup jsou nejen možné, ale i nezbytné. 4. My, političtí vězni, shromáždění na 2. výroční schůzi K-231, se obracíme závěrem na naše bratry a sestry doma. Když před třiceti osmi lety komunismus zvítězil v naši vlasti, byli jsme to my, kdo se postavil aktivně na odpor. Zaplatili jsme za to lety strádání a mnozí i svým životem. V táborech a věznicích padesátých let se sešli ti, kdo měli dost odvahy vystoupit proti zlu. Metody i stupeň útlaku se mohly mezitím změnit, ale podstata režimu zůstává stejná. Tak jako kdysi i dnesjsou ve věznicích mnozí nejlepší češi a Slováci, kteří se dožadovali základních lidských práv, svobody slova, svobody shromažďovací, svobody náboženské a svobody odejít ze své země. Prohlašujeme, že my, bývalí političtí vězni, jsme solidární se současnými obětmi komunistické perzekuce a že jejich věc považujeme za svou vlastní. Jsme přesvědčeni, že ani naše, ani jejich oběti nebyly a nejsou nadarmo. Příklad politických vězňů dokazuje, že odhodlaní lidé se mohou postavit i nejbezohlednějšímu teroru. To je poučení, které naše národy ponesou do svých budoucích osudů, to bude součást našeho mravního dědictví. Tomuto odkazu se my, političtí vězni, nikdy nezpronevěříme. K-231 2. výroční schůze Klubu K-231 se osobně zúčastnili: Bláha Jiří Bílý Vláďa Diviš Vláďa Dohnálek Jan Ellinger František Frýbort Milan Havel Lubor Helmich Vláďa Johanovský František Kůstka Jan Otruba Zdeněk Otta František Ottová Eda Palát Karel Pinke Karel Píšek Zdeněk Rambousek Otakar Rollerová Věra Salivar Lumír Slavík Zdeněk Trešlová Jarka Plné moci zaslali: Bondy Sváťa Brunclík Bohumil Brym Stanislav Březina Aleš Coufalík Otto Drahota Jan Důra Josef Fráňa Antonín Gruber Ladislav Hanět Radek Hejl Milan Huťková Věra Každan Norbert Král Pavel Kraus Jindřich Krupička Jiří Kunta Miloš Lehmová Dagmar Lněnička Josef Lukešová Milada Matys Dalibor Nováková Eva Novák Václav Pavlovec Radko Píšková Věra Roubal Viktor Roubík Antonín Sršeň Josef Sochor Jiří Stehlík Milan Synek Vlastimil Škutina Vladimír Štorch Ota Uhlíř Antonín Valenta Vladimír Po volbách došly dodatečně tyto plné moci: Jednorožcové Milada Jednorožec Luboš 4 [pageend4]Dr. Milada Horáková * 1901 — f1950 Milada Horáková položila život za své přesvědčení. Svým soudcům řekla: ‘‘Podle nového pojetí zákona jsme velezrádci. A přece víme a cítíme a jsme přesvědčeni, že kdybychom měli znovu příležitost a svobodu konání, nejednali bychom jinak, než jak jsme činili po celý život, sloužíce oněm vzenešeným ideálům svobody, demokracie a sociálního pokroku lidství 27. června vzpomínáme smutného výročí — totiž popravy Dr. Milady Horákové. Není lehké řídit se příkladem Milady Horákové a kráčet v jejích šlépějích. Je to tvrdé a nesnadné, ale za všech okolností poskytne toto následování jednu velkou odměnu, o niž nás nikdy nikdo nepřipraví: klidné svědomí a vědomí dobře prožitého života, což je důležité zejména ve chvíli poslední, kterou ona již má za sebou a která nás všechny čeká. Milada Horáková zanechala za sebou slavnou památku a příklad, který jistě bude hrát velkou úlohu v našich dějinnách. A může někdo po sobě zanechat víc? Výňatek z článku P. Zenkla "Jak já ji pamatuji” z knihy Milada Horáková, kterou vydala RSČ k 10. výročí její popravy. V listopadu mimulého roku zemřel v Řevnicích u Prahy po dlouhém boji s rakovinou leopoldovský lékař, bratr DAN PRCHLÍK t t t t t V dubnu tohoto roku zemřel ve Vysokém Mýtě bratr Václav Stratílek, dlouholetý vězeň na příbramských lágrech. Bylo mu 78 let. Při příležitosti jeho pohřbu se konalo neoficiální setkání politických vězňů. Ť t Ť Ť Ť 11. února 1986 zemřela po delší nemoci v Českých Budějovicích ve věku 76 let, sestra BOŽENA KYZLINKOVÁ Vzpomínáme a nezapomeneme 5 [pageend5]Z došlé korespondence Zdá se, že náš Klub bude muset zvolit nového člena výboru do funkce “korespondenta”. Záplava dopisů, které nám neustále docházejí, tomu nasvědčuje. Zatím na všechny dopisy odpovídají jednotliví příjemci, převážně však naše předsedkyně. Je to sice práce vyčerpávající, ale těší nás a tak to vůbec není výzva, abyste nám psát přestali, spíše naopak. Každý Váš dopis nás potěší a je vlastně částí naší odměny za to, co pro Klub K-231, pro exil a pro svobodu děláme. Pište tedy dále. Dnes, při příležitosti prvního výročí naší existence přinášíme pozdravy od hlavních exilových organizací, abychom dokumentovali, že K-231 si vydobil své místo v našem exilu. A navíc dva mimořádně teplé dopisy od našich členů, kteří, ač vzdáleni torontskému dění, dobře vědí, o co se jedná. -rr- ZDRAVICE 2. výroční schůzí Klubu bývalých politických vězňů K-231 CZECHOSLOVAK ASSOCIATION OF CANADA HEAD OFFICE 740 SPADINA AVENUE TORONTO, ONTARIO, CANADA M5S 2J2 Vážené sestry, vážení bratři! Dovolte mi, abych pozdravil vaši 2. výroční schůzi K-231 jménem Československého sdružení v Kanadě. Když jste v červnu 1985 založili svůj Klub, nikdo netušil, jak populární organizací se záhy stanete. Získali jste za pouhý rok své činnosti podporu a srdce nejen bývalých politických vězňů a jejich rodin, ale i úctu a obdiv ostatních československých exilových organizací a také jednotlivců ať už ve svobodném světě či v naší bývalé vlasti. Vaše činnost politická a publikační v nás vzbuzuje obdiv. Svými činy jste dali pravý význam slovu “solidarita”. Vaše nezištnost a snaha pomáhat bývalým politickým vězňům žijícím po celém světě je toho živoucím důkazem. Mezi Čechoslováky se vždy našli nebojácní lidé, kteří pozvedli hlasy na obranu svobody, lidskosti a práva. A tak se zdá, že do vašich řad budou přibývat noví členové až do doby, kdy naše společná vlast Čechů a Slováků bude zase svobodná. Zdar vašemu jednání! Československé sdružení v Kanadě Jiří Corn, F.C.A., předseda NATIONAl COUNCIlOr WOMIN Ol fllt C 2 I C H 011 O V A K I A •/ IU CmmíW •/ »««<»« <»< Umitl SU«. 1« NÁ«ODNl «ADA ltN IVOIOOhIho ť f 4 K O S l O V t N SK A F O 901 171. MWMM. MM M«SIY «nOI Vážení přátelé, sestry a bratři, zdravíme první výročí obnovení K-231, klubu bývalých čs. politických vězňů v exilu a přejeme vašemu zasedání zdar. Při této příležitosti zasíláme dar $ 200.00 na sociální fond K-231 k uctění stých nedožitých narozenin sestry Růženy Pelantové, bývalé náměstkyně primátora hl. města Prahy, velké čs. vlastenky asociální pracovnice, která dlouhá léta trpěla v nacistických koncentračních táborech. Ať žije svobodné Československo od Aše po Jasinu! Betka Papánková L. Drobilková předsedkyně jednatelka • COUNCIL OF FREE CZECHOSLOVAKIA 321 East 73rd Street New York, New York 10021 212-861-0916 Vážené sestry a bratři! Cesta, která vás přivedla k dnešní druhé výroční schůzi Klubu bývalých československých politických vězňů v exilu K-231, je symbolem cesty, kterou naše národy prošly od konce druhé světové války. Vaše osudy představují osud Čechů, Slováků a Ru- sínů za posledních čtyřicet let, avšak vaše životy byly v jejich běhu dotčeny v té míře, před kterou blednou zkušenosti všech, kdo neprošli komunistickým vězením. Protože jste byli činněvěrni svobodě a demokracii a nezávislé Československé republice a protože jste se nevyhnuli zodpovědnosti za ně, dopadla na vás komunistická zloba a pěst tak brutálně, že otřásla svědomím světa. Protože jste prošli touto kalvárií, přinesli jste do našeho života opravdovost, která nás oživuje novým duchem. Protože jste si zachovali čest, důstojnost a úctu k základním hodnotám našeho lidství a veřejného života, vytvořili jste svůj Klub, který se během své krátké existence stal ozdobou našeho exilu a československé zahraniční obce. Rada svobodného Československa se těší z vašeho přátelství, podpory a spolupráce, vzdává vám poctu za všechno, co pro naši společnou věc konáte, a přeje vašemu zasedání mnoho zdaru. Rudolf V. Fraštacký Mojmír Povolný předseda zastupitelstva předseda výkonného výboru 6 [pageend6]Drazí přátelé, Edmonton, 15. května 1986 Víte dobře, že nezapomínám na naši společnou věc a snažím se to připomínat také jiným. Proto vás také prosím, abyste jako dosud s důstojností a rozvahou rozhodovali, jaký bude další osud našeho K—231. Víme všichni, že nezáleží na osobách ani na spolku, ale na svobodě, lidské důstojnosti a nezávislosti našeho národa, jemuž každý z nás obětoval řadu let svého života. To nás všechny spojuje v krásném pocitu bratrství, které dovede prožívat především ten, kdo ne každodenně má příležitost se těšit z blízkosti těch, kteří kdysi byli ochotni obětovati pro něj vše stejně jako si byli jisti tím, že i on obětuje pro ně. A v tomto duchu nechť se rozvíjí naše K—231 i nadále. O to jde. O nic víc a o nic míň. Vím, že myslíte především na ty, kteří se nedožili a že budete posílat pozdravy těm, kteří zůstavše svobodě věrni, svobodni doma nejsou. I já vzpomínám a pozdravuji. Ale co nejvíce bych si přál je, aby nám osud ještě jednou dopřál činem a bojem dokázat lásku k vlasti a svobodě. Zdravím vás všechny. Váš Vladimír Valenta Milí a drazí, APril9’ 1986 Blahopřání k prvnímu roku existence — vám i nám. Totiž, vám, že jste to tak fajn zvládli a nám, že to tak máme. A díky všem, kteří se o to zasloužili, se všemi svými nápady, práci, časem a hlavně — slušnosti. Do Toronta se všichni rádi alespoň občas vracíme a víme, že tam teď najdeme přátelství a toleranci, ne sekýrování, panovačnost a novou vlnu špiono- manie. Historie našeho torontského života byla na tohle bohatá. Ještě si jistě všichni pamatujeme ty samozvané bojovníky (za co?) a vykladače co se má a co se nemá, stejně tak jako onu proslulou národní daň, agenty honící malé pinto, etc. Zaplať pánbu, že tohle je všechno pryč, a že se můžeme scházet na těch našich parties a přitom při všem si ještě najít čas a pomoct někomu kdo si to zaslouží. A ještě něco. S údivem člověk najednou zjišťuje, že se vlastně těší až zase přijde ta velká obálka s hlavičkou K-231. A rád vidí, jak tam uvnitř přibývají stále více dobrá jména. Srdečný pozdrav všem. Miloš Kunta, U. S. A. Letohrádek královny Anny v zahradě Pražského hradu, zvaný též Belveder, je považován za nejkrásnější renesanční architekturu severně od Alp. Stavba byla zahájena roku 1534 podle modelu sochaře Paola delia Stella a dokončena byla po roce 1541 Hansem Tirolem. Naše další reprodukce je grafický list pražského umělce, tištěný na ručním papíře v omezené sérii (zpravidla 100 kusů), číslovaný a podepsaný autorem. Formát obrazu je A3, tedy 30x42 cm, cena grafického listu je Can$ 20.00. Jedna třetina ceny zůstane K-231. Dnešní list má číslo 03, uveďte jej na Vaší objednávce. K-231, P.O. Box 2323, Scarborough, Ont., Canada M1N 2E9 7 [pageend7]Pražský dřevoryt Zdeněk Rotrekl V zazděných kostelech POD ŘETĚZEM praskaly krypty a kosti V PRACH slavily TOTO tajemství Karlův most tekl Vltavou ale sochy se léčily z ran Praga caput regni Luitgarda novoluní se usmála na spící labutě a na plamen který pozřel věž Pod červotočivou lodžií si udělal hnízdo gryf Praga caput regni Pomalu stékal hřbitov na Josefově konvičku vyléval ben Lévi na ruce od krve na ruce od krve ROŠ HA ŠANA mrtvé země P T Potamon Praga caput regni Do několika beden Týnský chrám i s lešením a do jiných orloj Kosti v prachu slaví tajemství nekosti kostižerné ŠEMA ISRAEL: Praga caput regni Na šofar troubí andělé na beraní roh všech jednorožců ŠOLAUM ALEJCHEM MALACHEJ HAŠORES vítání stříbrných křídel (gehinnom v zádech) 1. 10. 1920 Brno Básník, kritik a publicista křesťanské duchovní orientace Po maturitě na gymnáziu v Brně (r. 1940) studoval v 1. 1945-1948 na filozofické fakultě Masarykovy univerzity v Brně. Po únoru 1948 byl jako funkcionář Svazu vysokoškolského studentstva vyloučen ze studia a zanedlouho zatčen. Po dvou letech byl ve vykonstruovaném procesu odsouzen na doživotí a do r. 1962 vězněn na Borech, později v Leopoldovské věznici. R. 1968 byl rehabilitován. Po návratu z vězení pracoval jako pomocný dělník technické a zahradní správy města Brna. R. 1968 byl promován na doktora filozofie a do r. 1969 pracoval jako redaktor kulturního čtrnáctideníku Lidové strany Obroda. Člen Moravského kola spisovatelů, Syndikátu českých spisovatelů, SČN. Publikoval od r. 1940 v časopisech Jitro, Selka, Řád, Akord, Archa, Obroda, Katolické noviny, aj. V poválečném období spoluredigoval Akord. R. 1947 uspořádal Velikonoční almanach poezie (úvod M. Dvořák). Napsal několik her a dramatizací pro rozhlas, které však zůstaly nerealizovány (Jak z olivových květů věčné moře, Popis pohřbívání mýdla a kostní moučky, Anděl zraněný pádem aj.). Je zastoupen v antologii Básníci ve stínu šibenice (Roma 1975). Autorovy vysvětlivky: ROŠ HA ŠANA = první svátek na židovský Nový rok v měsíci Tišri; P T (Potamon) je na náhrobním kameni = zde leží; ŠEMA ISRAEL = poslyš Israeli (šema = modlitba); šofar = beraní roh, troubí se na něj závěrem na YOM KIPPUR = poslední den novoročních svátků na památku toho, že takto padly zdi Jericha; ŠOLAUM ALEJCHEM MALACHEJ HAŠORES je vítání andělů; gehinnom je židovské peklo. Na křesťanský Nový rok se u tekoucích vod četl TAŠLICH (aby vody odplavily hříchy); SELICHOT jsou modlitby, které potřebují židé i křesťané (a mám dojem, že i ateisté). Ale to jen tak; tomuhle rozumí každýžid od Santa Moni- cy po Jasinu. Praga caput regni U tekoucích vod četl TAŠLICH u vod tekoucích četl SELICHOT Socha se léčí z ran Praga caput regni Poděkování Dík příznivcům Káčka za došlou finanční pomoc během měsíců ledna až května 1986. Velice nás těší vědomí, že oceňujete naši práci, že se Vám náš časopis líbí a že nám pomáháte podpořit ty z našich řad, kteří to tolik potřebují. Pro Vaši kontrolu uvádíme jména či monogramy těch (kteří nechtějí být jmenováni) a chápou naše finanční starosti a snaží se pomoci! L. Drobílková 20.00 L. Gruber 10.00 R. Hanět US20.00 G.H. 50.00 M. Hejl 50.00 D.H. 25.00 M. Hošťálek 20.00 K. a B. Jeřábek 26.00 J. Jíša US20.00 F. Johanovský 20.00 L. Jopert 45.00 N. Každan 50.00 O. Kobylka US60.00 J. Kraus 50.00 F. a M. Lukes US50.00 National Council of Women of free Czechoslovakia US200.00 K. Pechabek 10.00 J. Petrovsky 20.00 V. Roubal 30.00 L. Rychtera US45.00 L. Salivar 100.00 J. Sochor US10.00 Kiub K-231 ještě jednou mnohokrát děkuje všem našim příznivcům za jejich nezištnou pomoc, přízeň a pochopení. 8 [pageend8]Naše gratulace České literatuře se dostalo dalšího mimořádného uznání —dne 25. května 1986 udělila Státní univerzita v New Yorku (SUNY) Josefu Škvoreckému, členu Kruhu přátel K-231, čestný doktorát. Oficielně to zní: Doctor of Humane Letters Honoris Causa. Tím bylo oceněno dosavadní literární dílo Josefa škvo- reckého. Klub K-231 upřímně a srdečně blahopřeje k této poctě spisovateli, který ve světě proslavil české písemnictví. Nutno ovšem zdůraznit, že jeho knihy jsou v Československu na indexu, vyřazeny ze všech veřejných knihoven a jeho jméno je tabu. Inu — nikdo není ve své vlasti prorokem. Těšíme se na Vaše další knihy, pane Škvorecký. Ve dnech 13. — 15. června 1986sevOttawě konala výroční schůze Canadian Ethnocultural Council. Československé sdružení v Kanadě bylo zastoupeno tříčlennou delegací ve složení: br. Jiří Corn, F.C.A., předseda ČSK; br. Miloš Šuchma, imigrační referent a sestra Věra Rollerová, výkonná tajemnice Sdružení. V závěrečném dnu kongresu byly provedeny nové volby na další dvouleté období. Prezidentem CEC, organizace, která zastupuje více než jednu třetinu Kanaďanů jiného etnického původu než anglického a francouzského, byl zvolen br. Jiří Corn, F.C.A., prezident Československého sdružení v Kanadě. K-231 gratuluje br. Cornovi, jehož zvolení do této významné funkce je výrazem uznání jeho dlouhodobé práce ve prospěch etnických menšin. K-231 Karel Pecka První setkání s Dannym Když se Danny Smiřický dostal na tábor Bytíz, neobešlo se to bez rozruchu. V té době platil ten lágr za jeden z nej přijatelnějších, čas hladu pominul, dalo se vyžít i z přídělových stravovacích dávek, a tak se místo chleba pašovaly ze šachty knihy a časopisy. Duší literárního kroužku, který na táboře vznikl, byl Míša Kuthan. Dostal asi patnáct let jako syn statkáře, který úspěšně hospodařil tam, kde pozdější družstvo krachovalo. Míša vystudoval agronomii, než se však stačil zakulačit, vyřídili ho spolu s tátou. Ač vzděláním hnojař, miloval poezii a beletrii - nebo právě proto? Na šachtě pracoval v partě narážky, která celou šichtu jezdila po patrech a těžila hunty. Tím pádem měl Míša možnost seznámit se s kdejakým fárajícím civilem. To se promítalo i v kvalitě knih, ..ašovaných do tábora. Nezůstávalo však jen u rizika protáhnout kontraband přes bránu a namátkové filcunky, potom ještě na lágru šmejdili bachaři a kontrolovali, co kdo čte. Moc rádi takovou zbůh- darmou činnost neviděli a svazek musel mít razítko táborové knihovny. Samozřejmě ho vždycky měl a hlouběji už znalosti strážců nesahaly. Danny kupodivu přišel úplně legálně. Doba byla postižena ideovým zmatkem natolik, že osvěta nakupovala do táborové knihovny většinu oficiální produkce. A tak jsme jednoho dne dostali hlášku přímo od čepu, Dannyho jsme zatkli a nepustili ze spárů, dokud jsme ho všichni důkladně neprokád- rovali. Putoval v tom okruhu z ruky do ruky velice svižně, presto však hodně dlouho. Po pravdě - jeho přijetí nebylo zcela jednoznačné. 9 [pageend9]Mentalita Danny Smiŕického se lišila od lágrové, působila poněkud frivolně a provokativně, jeho žitovní filozofie s tím trochu frajerským, jakkoliv předstíraným cynismem (...Hlavně ať se nic nestane mně...), dráždila a odporovala zkušenosti. Jenže jak šel čas a Danny koloval od baráku k baráku, což provázely neutuchající diskuze, hrany se obrušovaly a tolerance nabývala vrchu. I když fyzicky nepřítomný, byl přijat do společenství muklů jako právoplatný člen. Jeho definitivní zařazení potvrdila restaurace ledové vlny, v níž Dannyho roztrhal na cucky jistý žlučovitý stařec. Výrok o prašivém kotěti se stal obecně známý a pro obveselení často používaný. Odstup let pak ozřejmil, kde je prašivina a kde práce hodnotná a obdivuhodná. Do těch mnoha příštích, pane Danny, všechno nejlepší. Další setkání s Vámi už probíhala za méně dramatických okolností a já se nemohu zbavit dojmu, jako kdybychom se ještě někdy měli potkat, někdy, až bude víc klidu. Zdeněk Otruba Rekonstrukce vraždy V červnu roku 1948, ve dvě hodiny ráno, zazvonil v posledním patře čísla 56 na Václavském náměstí v bytě ing. Petra Konečného a jeho paní Zdeny zvonek. Za dveřmi stáli tři muži. Oznámili, že jsou z amerického velvyslanectví, že ing. Konečnému hrozí zatčení a že oni jsou vysláni skupinou přátel, aby Petra dopravili za hranice. Jeden z mužů mluvil pouze anglicky, druhý překládal. Nebezpečí je bezprostřední, Petr si může vzít pouze rezervní košili a kartáček na zuby a musí odjet ihned. Dole na ně čeká vůz. Zdena Konečná chtěla jet s manželem, ale muži jí řekli, že to teď není možné a že pro ni později přijedou. Návštěvníci znali přátele manželů Konečných, nazývali je křestními jmény, věděli o úmyslu Petra a Zdeny odejít za hranice. S jistým váháním Petr následoval muže k autu. To bylo naposled, kdy Zdena Konečná viděla svého muže. Když pro Zdenu ze zahraničí nikdo nepřicházel, pokusila se konečně o přechod v okolí Aše s úmyslem najít Petra za hranicemi. Byla zadržena, uvězněna v chebské věznici, ale v říjnu 1948 na amnestii propuštěna. Po propuštění odjela do Znojma, odkud ji přítel Petra Konečného Josef Pejskař obstaral přechod do Rakouska. Po dlouhou dobu objížděla Zdena Konečná uprchlické tábory v Německu a Rakousku a sháněla informace u úřadů. Konečně bylo zřejmé, že Petr se nikdy za hranice nedostal a že musí být mrtev. Zdena posléze emigrovala do USA a tam její stopa mizí. Kdo byl Petr Konečný? Narodil se 9. srpna 1915 v Suchém, okres Blansko. Vyučil se v Prostějově krejčím, ale protože byl velice nadaný, po vyučení se vrátil ke studiu a nastoupil pak místo jako tajemník Ôs. strany národně socialistické v Boskovicích, říká jeho strýc Alois Konečný. A jeho přítel, bývalý politický vězeň J. Podsedník z Brna, pokračuje: Po válce se Petr stal tajemníkem v ústředním sekretariátě strany v Praze. Byl velmi činný a oblíbený. Dálkově vystudoval Vysokou školu politickou. A další spolupracovník a politický vězeň, dr. Jaroslav Caha z Brna: Petr byl nesmírně houževnatý, tělem i duší sociálizující člověk, nepřekonatelný organizátor a hlavně nádherný kamarád. A přitom všem ještě studoval Vysokou školu obchodní. Nedokončil ji, protože byl hned po únoru vyakčněn, vyhozen z ústředního sekretariátu... Asi v polovině září mi někdo přinesl zprávu, že Petr je nezvěstný a že buď utekl za hranice nebo je někde v kriminále. Za několik měsíců jsem byl zatčen a po celou dobu, kterou jsem prožil v různých věznicích, jsem se s jeho jménem nesetkal... A konečně mluví Lubor Havel, Petrův nejbližší pražský spolupracovník, později rovněž politický vězeň: Byl jsem poslední z přátel, s nímž Petr před smrtí mluvil. Ještě s dalšími jsme se setkávali v bytě Petra Konečného v Praze a hovořili o své nezáviděníhodné budoucnosti. Už jen fakt, že jsme byli příslušníci tak zvané reakční strany, nás stavěl před nepřekonatelné překážky. Nakonec jsme dospěli k názoru, že nejlepším řešením by bylo emigrovat. Plánovali jsme tedy útěk do zahraničí. Osudného dne jsem setrval u Konečného do 22 hodin. Když jsem pak následujícího dne dopoledne přišel za Konečným do bytu, zastihl jsem jen uplakanou paní Zdenu, která mi oznámila, že ve dvě hodiny v noci odvezli jejího manžela za hranice... Co se stalo s ing. Konečným? Kde, kdy, jak a hlavně proč zahynul? Na čí příkaz? 27. května 1948 byl ve svém bytě v ulici V horních stromkách 9 na Vinohradech zastřelen jistý major StB Augustin Schramm. Pachatel, dodnes nezjištěný, zazvonil v dopoledních hodinách u Schrammů, zeptal se majora, který přišel otevřít jen v kalhotách a v košili, na jméno. Potom vytáhl pistoli, zastřelil ho, odešel beze spěchu po schodech na ulici a zmizel. O majoru Schrammovi toho nevíme mnoho. Jeho jméno se objevovalo v zasvěcených kruzích v souvislosti s tak zvanou sebevraždou Jana Masaryka. O Schrammovi samotném, který mluvil česky se zřetelným německým přízvukem, někteří tvrdili, že byl bývalý úředník pražského Gestapa, kterého StB převzalo po válce i se sítí jeho konfidentů. Karel Kaplan v knize Nekrvavá revoluce říká, že Schramm byl sudetoněmecký komunista, který za války prošel v Rusku zvláštní školou pro diverzanty, organizoval 10 [pageend10]partyzánské hnutí na čs. území, po válce pracoval na ústředním sekretariátě KSČ a patřil k předním pracovníkům sovětské zpravodajské služby. Podle Kaplana mohla mít zájem na jeho odstranění některá skupina partyzánů nebo policie, jakož i sovětská zpravodajská služba. A také exilové kruhy, ať se už chtěly pomstít za smrt Jana Masaryka nebo posílit domácí odboj proti režimu. V následujících pěti měsících po smrti majora Schramma bylo zatčeno kolem třech a půl tisíce lidí, především národních socialistů a členů lidové strany. StB se nejdříve pokoušela vykonstruovat nějaké přímé spojení mezi vraždou a americkým velvyslanectvím v Praze. Tato linie byla později opuštěna a bylo rozhodnuto uspořádat proces se členy tak zvaného Českého komitétu, exilové organizace v bavorském Řeznu. Český komitét tvořilo několik poslanců strany lidové a národně socialistické, kteří udánlivě se souhlasem amerických okupačních úřadů konali nepřátelskou činnost proti republice. Podle obžaloby, komitét vysílal na území republiky agenty s příkazem provádět politické vraždy. Byla zatčena řada mladých lidí a z vraždy Schramma obviněni vyakčnění studenti Choc a Šá- dek. Choc se k vraždě nepřiznal, stejně tak většina obviněných trvala na své nevině. Soud, o jehož průběhu přinášel tisk denně zprávy, skončil 25. listopadu. Bylo vyneseno 8 trestů smrti, Choc a Šádek byli popraveni. Rozsudky smrti nad Krajčirovičem, Vávrou-Staříkem, poslanci dr. Bunžou, doc dr. Kovárnou, Blehou a prof. dr. Buškem byly vyneseny v nepřítomnosti. Jak do této složité mocensko-politické hry zapadl ing. Konečný, který neměl s majorem Schrammem nic společného? Kaplan ve zmíněné Nekrvavé revoluci vyslovuje tuto teorii: Bezpečnost od počátku pátrala po vrahovi Schramma pouze mezi národně socialistickými funkcionáři. Někteří se stýkali a vyvíjeli činnost proti režimu. Mnohéz nich měla policie pod kontrolou. V souvislosti s pátráním po Schram- mově vrahovi zatkla také Petra Konečného. Bezpečnost ho sledovala už delší dobu, neboť její agent na americkém velvyslanectví ji informoval o jeho stycích s Američany. Od zatčení, či spíše únosu Konečného si slibovala, že prokáže přímé spojení vraha s americkým velvyslanectvím. Když nakonec zvolili jinou koncepci, od které čekali, že zdiskredituje emigraci, Konečný zůstal v tajné budově bezpečnosti. Věznitelé dospěli k názoru, že nemůže být postaven před soud, ani propuštěn, neboť by se tím prozradila existence zpravodajské agentury bezpečnosti na americkém velvyslanectví. Rozhodli se jej tedy zlikvidovat. Co se vlastně stalo s ing. Konečným, se veřejnost dozvěděla až o dvacet let později. 13. prosince 1968, po mnoha průtazích a odkladech, byl na základě údajů dokumentační komise K-231 zahájen proces u Vyššího vojenského soudu v Příbrami. Z vraždy ing. Petra Konečného a z podobné vraždy Františka Novotného byli žalováni tito příslušníci bezpečnosti: plukovník Josef Čech, 56 let; major Ladislav Zelenka, 53 let; kapitán Jaroslav Pich-Tůma, 49 let; major Bohumil Šedivý, 54 let; stejně starý major Antonín Liška; stejně starý štábní strážmistr Bořivoj Vávra a nadporučík Josef Volf, 62 let. Toho časného rána v červnu roku 1948, když Konečného vylákali z bytu pod záminkou, že mu zprostředkují odchod za hranice, odvezli Petra K. na “statek” v Dejvicích, tajnou a přísně střeženou vyšetřovnu. Soud v Příbrami v roce 1968 konstatoval, že sama existence této služebny byla v rozporu s právním řádem. Nešlo o služebnu konšpiratívni, nýbrž o služebnu ilegální. Očividně existovala už před únorovým pučem jako bezpečnostní služebna komunistické strany. Vedoucím byl jistý dr. Plaček, který — jakož i ostatní pracovníci — byli placeni z tajných fondů strany. Podle zprávy Jana Tesaře z 19. prosince 1968 tyto tajné služebny byly udržovány ještě jistý čas po převratu, protože KSČ nedůvěřovala policejním orgánům. Soud zjišťuje, že obviněným byly později vydány dekrety o přijetí do služeb ministerstva vnitra se zpětnou platností; stalo se tak někdy v době mezi vraždou Petra Konečného a vraždou Františka Novotného. Při soudním přelíčení vypověděl svědek Václav Vacek, bývalý příslušník, že ing. Konečný věřil po nějakou dobu, že je v rukou Američanů. Byl zavřen v koupelně ve druhém patře a při výsleších prý mnoho vytrpěl. Major Liška vypověděl, že na příkaz Picha-Tůmy přivazoval Konečného drátem k pohovce, protože se prý Konečný díval z okna. Plukovník StB Josef Čech, původně elektromechanik ČKD s třemi ročníky měšťanské školy, který vstoupil do bezpečnosti na příkaz strany, vypověděl, že poprvé slyšel o návrhu na likvidaci Konečného na jakési poradě. Bekli mu, že jde o amerického agenta. Podle žaloby doporučoval Čech, aby tělo Konečného spálili v hutích. Vyšší vojenský prokurátor pplk. dr. O. Vajnlich dokazoval, že o likvidaci Petra K. rozhodli dr. Plaček a Pich-Tůma. Provedení převzali kpt. Pich-Tůma a major Liška, původně čalounický dělník. Liška dostal rozkaz obstarat vůz s velkým kufrem, lopatu, krumpáč a vápno. Konečného, svázaného provazy, naložili do zavazadlového kufru. Liška navrhoval, aby ho zastřelili a hodili do starých dolů u Stříbra. Nakonec zvítězil návrh, aby ho v lese zastřelili a zakopali. Odjeli až kamsi k Bánské Bystrici a Pich-Tůma poslal Lišku, aby pod srázem vykopal hrob. Liška vypověděl, že byl tak rozrušen, že nemohl kopat. Pich-Tůma objevil jakousi boudu, kde vykopal jámu. Pich-Tůma pak vyzvedl Konečného z kufru a nařídil Liškovi, aby hlídal. “Šel jsem za ním,” vypověděl Liška, “zůstal jsem stranou, když Pich-Tůmazastřelil Konečného ranou do týla u vchodu do té díry. Na zpáteční cestě jsem byl tak rozrušen, že Pich-Tůmasi přesedl k volantu a řídil. Byla ještě tma, když jsme kdesi zastavili a Pich- Tůma řekl, že musíme spálit Konečného svršky.” Tak tedy byl zavražděn ing. Petr Konečný. Jeho tělo nebylo nikdy nalezeno, a dodnes jsou o jeho konci určité pochybnosti. Podle některých bylo spáleno v zapečetěné bedně v ocelářské peci ČKD, 11 [pageend11]údajně jako tajné spisy ministerstva vnitra. Karel Kaplan píše: zabili ho a zalili do betonu kdesi u Bánské Bystrice. Dejme na závěr slovo obžalovaným, jak to u soudu bývá zvykem: Obžalovaný Vávra 16. prosince 1968: “Domníval jsem se, že můj čin je beztrestný, protože jsem jej vykonal na rozkaz.” Obžalovaný Zelenka 12. prosince 1968: “Necítil jsem povinnost zvážit, zda příkazy vedoucích funkcionářů porušují zákon.” Obžalovaný Šedivý 13. prosince 1968: “Měl jsem pochybnosti o správnosti rozkazu... Znovu jsem se telefonicky ptal Plačka... Odpověděl, že je to rozhodnutí nejvyšších míst. Rozhodl jsem se, že se půjdu na ÚV KSČ informovat... Karel Šváb mi nevrle řekl: ‘Dostal jsi rozkaz? Dostal. Máš své představené? Máš. Proč chodíš sem?’ Stroze mě odmítl.” Obžalovaný Pich-Tůma 14. listopadu 1968: “Nikdy jsem se necítil úředníkem ministerstva vnitra. Svěřenou práci jsem konal jako voják komunismu, jak mě to naučili v minulosti... Jediným zákonem, který jsem uznával, byl rozkaz strany. Tak mne to strana naučila a tak to také vyžadovala... Zdůrazňuji, že ani ty nejtajnější věci se neděly bez rozkazu nebo pokynů právoplatně volených představitelů strany v Bezpečnosti... Jedná se zejména o tyto soudruhy: J. Veselý, K. Šváb, V. Nosek. A jiné akce se děly na osobní pokyn s. Gottwalda nebo R. Slánského... Musím zdůraznit, že o používání fyzického násilí věděli a schvalovali je všichni k tomu kompetentní činitelé ve straně a bezpečnosti... Vše se ve mně vzpírá, když jsem poháněn k odpovědnosti za činy, které tehdy nařídili nejvyšší představitelé strany v Bezpečnosti... Právo trestat mě měla jen Strana... Takové jednání pokládám za nespravedlivé a v podstatě za nehumánni...” Proces se sedmi bývalými důstojníky bezpečnosti, obžalovanými z vraždy Petra Konečného a Františka Novotného, skončil krátce po nástupu Gustáva Husáka do funkce prvního tajemníka strany. Všichni obžalovaní byli uznáni nevinnými a propuštěni. Prameny: J. Pejskař: "V žalářích nejtemnějších” (v tisku). K. Kaplan: “Nekrvavá revoluce” (68 Publishers, 1985). Svobodné slovo 13., 14., 15. a 17. prosince 1968. Listy 4/II, 30. leden 1969. Vilém Hejl Historie jednoho dopisu Koncem června 1956 vyšla v čs. tisku stručná zpráva, že se tehdejší generální tajemník Organizace spojených národů Dag Hammarskjold cestou do Polska zastaví v Praze. Zpráva pronikla i do uzavřeného oddělení (“Hrad”) ženské věznice v Pardubicích, kde byly už od ledna 1954 izolovány politické vězeňkyně, pokládané za zvlášť nebezpečné. Dvanáct z nich (Ludmila Balou- šová-Kotalová, Libuše Bulínová, řádová sestra Vojtěcha Hassmandová, Vlasta Charvátová-Mařáková, Merina Jandová, Helena Kučerová, Božena Luc- bauerová, dr. Markéta Pavlíčková-Heřmanová, řádová sestra Anna Schelleyová, Dagmar Skálová, Dagmar Tůmová, prof. Růžena Vacková) se rozhodlo Hammarskjoldovi napsat. V samostatných dopisech, psaných různými jazyky, mu vylíčily své případy a svou situaci, v níž jim byla nejen upírána práva politických vězňů, alezacházelo ses nimi jako s nejhoršími zločinci. Všem pětašedesáti ženám, soustředěným v “Hradě”, řekl na uvítanou náčelník věznice: “Na těch mřížích se budete věšet!” Nedočkal se; právě naopak. Už v květnu 1954 si ženy z “Hradu” vynutily hladovkou jistá zlepšení, takže, jak vzpomíná pamětnice, alespoň “mohly přežít”. Obálky s dopisy Dagu Hammarskjoldovi vězeňkyně vložily do dalších obálek s průvodním dopisem ministerstvu zahraničí, tyto obálky byly opět v obálkách s přípisem ministerstvu vnitra, a konečně ve čtvrtých obálkách byl první adresát, náčelník věznice žádán, aby dopis postoupil dál. Odezva přišla rychle. Už ve dvě hodiny v noci bylo všech dvanáct vězeňkyň po zevrubné prohlídce eskortováno do vyšetřovací vazby v Chrudimi. Čtrnáct dní tam “hammarskjóldky” vyslýchala celá skupina důstojníků StB, vedená pplk. Mejdrem (“Guvernantka”). Pak je převezli na Pankrác, kde vyšetřování ještě pokračovalo. Všechny vězeňkyně trvaly na tom, že dopis psaly samy za sebe a že neznají žádnou iniciátorku celé akce. Případ byl formálně uzavřen odnětím “výhod”, tj. dopisů, návštěv apod. na tři měsíce. Vězeňkyně odpověděly stížnostmi na generální prokuratuře, v nichž psaly, že postupovaly zcela zákonně a že kázeňský trest je tudíž bezdůvodný. Jistého úspěchu “hammarskjóldky” přece jen dosáhly. Jejich případ získal pomalu publicitu a estébáci začali na ženy naléhat, aby rodinám napsaly, že je s nimi všechno v pořádku. Bylo, ale jinak. V deprimujícím prostředí mezi kriminálními vězeň- kyněmi si udržely lidskou důstojnost (podle jedné zprávy výraz “šustit hedvábím”, známý ze vzpomínek Dagmar Šimkové, vznikl právě tenkrát). Pankráckému vězeňskému knihovníkovi doc. Kalistovi se podařilo “hammarskjóldkám” propašovat i filozofickou literaturu a prof. Vacková mohla — jako tolikrát dříve i později — také na pankrácké vězeňské dílně vést semináře, jež si jejich bývalé účastnice připomínají dodnes. Po dvou letech byly “hammarskjóldky” odeskor- továny nazpět do Pardubic. 12 [pageend12]Bohumír Bunža K případu jednoho kněze S velkým zájmem, dojetím i rozhořčením jsem si přečetl v časopise Klubu bývalých československých politických vězňů v exilu K-231, č. 4 z prosince min. roku, ukázku z kapitoly “Násilí a vraždy” z knihy V. Hejla a K. Kaplana Zpráva o organizovaném násilí o mučeních a vraždách páchaných příslušníky Státní bezpečnosti na “třídním nepříteli”, tedy osobách, které pokládali za nebezpečné odpůrce a stalinským způsobem je likvidovali. Tak zlikvidovali, jak zpráva uvádí, také mého strýce, Bohumíra Bunžu, děkana ve Vyškově na Moravě. Děkan B. Bunža byl dlouholetým předsedou Jednoty duchovenstva arcidiecéze olomoucké a současně předsedou vinařského družstva Unita v Kroměříži, které dodávalo farám mešní víno. Jednota duchovenstva arcidiecéze olomoucké byla současně kněžskou nemocenskou pokladnou. Obě instituce měly peněžní majetek, který se děkan Bunža snažil zachránit po únoru 1948 před komunisty tím, že peníze rozdělil mezi faráře olomoucké arcidiecéze. Tento krok a také ta okolnost, že já, který jsem vyrostl na vyškovské faře a prožil tam svá studentská léta, jsem po únoru unikl zatykači, uprchl za hranice a byl téhož roku odsouzen k trestu smrti lidovým soudem v Praze, byly pro režim záminkou pro zatčení a uvěznění děkana Bunži, který během vyšetřování zemřel. Svědkem jeho utrpení byl P. Dr. Mandl, jenž mu dal poslední útěchu. Je zajímavé, že spolu s děkanem Bunžou byl zatčen také sekretář družstva Unita, P. Josef Vrana, profesor tělovýchovy na kroměřížském arcibiskupském gymnáziu. Vrana byl však za krátký čas z vazby propuštěn, připojil se k P. Josefu Plojharovi a stal se velmi aktivním organizátorem a činitelem v prokomunistickém hnutí katolického duchovenstva a později v režimové kněžské organizaci Pacem in Terris. Pod tlakem a ochranou režimu to pak dotáhl až na biskupa a apoštolského administrátora olomoucké arcidiecéze. Děkan Bunža zemřel v pankrácké vězeňské nemocnici a je pochován ve společném hrobě. V době Pražského jara se vyškovští farníci snažili o rehabilitaci svého faráře a o převezení jeho ostatků do Vyškova. Sovětská invaze a okupace všechno zmařila. Tak leží děkan Bunža ve společném hrobě na Pankráci a P. Josef Vrana sedí na biskupském stolci v Olomouci. Za jakou cenu? Co tomu říkáte, pane škutino? Už tři roky, vždycky každou sobotu, neděli a pondělí odpovídám v relaci Rozhledy rozhlasové stanice Svobodná Evropa na dotazy posluchačů z Československa. Nedávno chtěl jeden nezletilý Olomou- čan vědět, za jakých podmínek žijí političtí vězňové na Západě. Že v čs. hromadných sdělovacích prostředcích (jak se v tamzemsku říká novinám) se neustále dočítá, jak političtí vězni na Západě protestují proti podmínkám ve věznicích hladovkou a nezletilý Olomoučan si myslí, že na Západě žijí vězňové jako hrabě Monte Christo anebo lotr Babin- ský. Jako odpověď jsem požádal Martina Štěpánka, aby přečetl reportáž Jiřího Hochmana, kterou napsal krátce po mé první cestě po Spojených státech, když jsem byl na návštěvě v americko věznici pro nejtěžší delikventy a filmovala mě tam televize pro reportáž, kterou nazvala “Vladimír Škutina opět ve vězení” — což omylem převzal časopis Mladý svět, aniž pochopil, že to byla satira. Pro čs. bývalé politické vězně bych rád připomněl dost pikantní, ne-li otřesnou zkušenost, kterou jsem získal krátce po svém vyemigrování na Západ, když jsem byl Amnesty International pozván do San Francisca na konferenci o podmínkách politických vězňů ve státech Ostbloku. Připomínám, že to bylo krátce poté, kdy já byl vyemigrován a společně se mnou ruský disident Vladimír Bukovský vyměněn za generálního tajemníka chilské' Komunistické strany Louise Corvalana. Corvalan byl internován na ostrově u chilských břehů. Po své výměně na curyšském letišti přistál pak v Praze a byl oslavován. Takže: přibyl jsem do San Francisca a byl jsem postaven tváří v tvář delegátům Amnesty International z celého světa, abych odpovídal na jejich dotazy ohledně československých kriminálů. První dotaz vznesla dívka ne práve učesaná a ne moc mytá. “Mr. Skutina, co soudíte o podmínkách, v nichž jsou drženi političtí vězni v Chile?” Chvíli jsem zíral. Nikdo neprotestoval, nikdo se nesmál. Usoudil jsem, že si tady zřejmě pletou Chile s Československem. Vysvětlil jsem tedy, že jsem sice nebyl zavřen v Chile, ale v Československu, že však vím, že když Louis Corvalan přibyl do Prahy po svém propuštění z chilského vězení a byl na tiskové konferenci tázán, jak to dělal, že tak dobře vypadá, odpověděl, že ho v chilském vězení posilovalo, že mohl být denně v telefonickém spojení se soudruhy v Moskvě. A dodal jsem, že já sice na hradě plném bláznů, jak se čs. kriminálu na Mírově říkalo, neměl tu možnost být denně v telefonickém spojení se soudruhy v Moskvě — i když nevím, co bych si právě se soudruhy v Moskvě denně telefonicky povídal. Dál už se mě nikdo na nic neptal. Vladimír škutina ------------------------ 13 [pageend13]František Otta Lidská tvář komunismu Podle zákona na ochranu republiky z roku 1923 probíhaly politické procesy až do října 1948, kdy parlament schválil nový zákon na ochranu lidově demokratické republiky č. 231, který patřil k nejvý- raznéjším produktům třídního zákonodárství. Všechna jeho ustanovení přešla do trestního zákona z července 1959, který navíc rozšiřoval rejstřík skutkové podstaty trestných činů a zvyšoval trestní sazby. Zákon 232 z 6. října 1948 zřizoval zvláštní Státní soud, do jehož pravomoci spadalo souzení trestných činů podle zákona č. 231/48 a prvé hlavy zákona č. 86/50, tedy všechny větší politické procesy. Státní soud sídlil v Praze, Brně a Bratislavě. Zasedal však i v okresních městech a velkých závodech. Počet obětí politických procesů v letech 1948-54 byl značný. Dosud neexistuje celkový přehled ani o počtu procesů, ani o počtu odsouzených. Můžeme operovat pouze s některými dílčími údaji. Vyjděme z toho, že všechna stíhání podle zákona č. 231/48 a první hlavy zvláštní části trestního zákona č. 86/50 měla charakter politického procesu bez ohledu na to, zda se konaly před Státním soudem nebo po jeho zrušení (k 1. lednu 1953) před soudy okresními a vojenskými. Státní soud během svého trvání (listopad 1948 - 1. leden 1953) odsoudil 27 000 osob. Podle údajů Nejvyššího soudu v Praze činil počet obětí politických procesů po únoru 1948 přes 83 tisíc vězňů, včetně těch, které odsoudily lidové soudy za verbální delikty, mající politický charakter. Nezahrnovaly však rozsudky za hospodářské delikty, které měly politickou motivaci nebo kterých se takto využilo. K-231 — organizace obětí politických procesů, která v roce 1968 registrovala postižené, měla v záznamu přes 100 tisíc osob, z nichž kolem 40 tisíc bylo odsouzeno k trestům delším než 10 let. Podle údajů ministerstva spravedlnosti, vnitra a generální prokuratury, poskytnutých komunistickému vedení, bylo k 1. lednu 1949 vězněno 6 136 občanů za protistátní činy, v roce 1950 odsoudil Státní soud 5 044 občanů a počet politických vězňů dosáhl 10 026 osob. Roku 1951 zatkla Státní bezpečnost 6 089 osob, v příštím roce 7 129 osob, v polovině následujícího roku 2 992, dohromady 15 210. Roku 1953 bylo podle první hlavy trestního zákona odsouzeno 6 626 a v příštím roce 4 496 osob, přitom k 31. prosinci 1953 bylo ve vazbě za protistátní činy 2 180 a k 31. prosinci 1954 1 163 osob. Tehdejší tisk přinášel zprávy jen o části procesů, v letech 1948-53 zaznamenal ty nejvýznačnější s 16 tisíci obžalovanými. Pro srovnání: Zpráva ministerstva spravedlnosti o činnosti justice za rok 1950 uváděla 5 044 občany odsouzené v politických procesech (tisk zachytil jen 534, t.j. 10%) ke 49 455 letům vězení (tisk 5 152 let), t.j. k průměrnému trestu 9,8 let; 59 osob bylo odsouzeno k trestu smrti (tisk jen 32) a 111 k doživotí (tisk 41). K trestu smrti bylo od října 1948 do ledna 1953 odsouzeno 232 osob, vykonáno bylo 178 poprav. Značný počet trestů smrti vyvolával obtíže při provádění rozsudku. Počátkem roku 1951 musela být zdržena některá z těch soudních řízení, v nichž už bezpečnostní komise ÚV KSČ schválila uložení absolutního trestu. Ministr spravedlnosti této komisi odložení zdůvodňoval: “Dříve není odsouzení těchto případů možné, protože se nám tresty příliš nahromadily v krátkém časovém úseku.” Z uvedených údajů lze vyvodit, že podle zákona na ochranu republiky č. 231/48 a 86/50 bylo odsouzeno v letech 1948-54 kolem 40-45 tisíc občanů, průměrný trest se pohyboval mezi 9-10 lety. Okresní a krajské soudy odsoudily za trestné činy proti republice a v politických procesech hospodářských dvojnásobný počet občanů s průměrným trestem 5-6 měsíců. Za uvedenými statistickými daty je však nutno vidět mnohem více. S každým odsouzeným se váže větší či menší míra mučení, přímý i nepřímý postih rodinných příslušníků, umlčené talenty, promarněné produktivní roky v kriminálech —to všechno jako trest za to, že lidé toužili po svobodě a byli ochotni pro její získání přinášet oběti. Pro zajímavost a srovnání uvádím událost nedávných dní. 26. května 1986 odsoudil kanadský soud jakéhosi Jamese Morrisona. V padesátých letech byl tento šohaj desátníkem (corporal) v RCMP, což jez literatury známá Kanadská královská jízdní policie. Ve své službě se dostal ke státnímu tajemství. Torontský Sun uvádí: “Morrison byl desátníkem s náročnými přáními a mnoha dluhy, když se náhodou dozvěděl totožnost agenta KGB, který přešel na stranu RCMP. Uprostřed studené války věděl, že tato informace má cenu zlata. Morrison odnesl tuto informaci k Sovětům, které ze své funkce měl sledovat a prodal ji za 3.500 dolarů. Dvojitý agent byl pak odvolán do Moskvy a s největší pravděpodobností popraven.” Po třiceti letech to prasklo. Jidáš 20. století se přiznal a kanadský soud ho odsoudil na 18 měsíců vězení. Nejvyšší sazba za tento zločin je 14 let. V odůvodnění rozsudku soudce uvedl, že Morrison už dnes není nebezpečný a navíc navrhl, aby si Morrison odpykal trest po večerech, protože mu je už 70 let. Komentár jistě netřeba. Výňatky z knihy Karla Kaplana “Nekrvavá revoluce” (68 Publishers, 1985). 14 [pageend14]Lumír Salivar Malá vzpomínka na velký pardon Džou Bejkrlik nebyl žádné lumen. Byl to zrovna takový pitomec jako většina z nás. Když ho zavřeli, bylo mu necelých devatenáct let. Státní soud ho odsoudil na patnáct let převýchovy, protože Džou se dopustil velezrady tím, že hodlal porazit vítěznou dělnickou třídu prostřednictvím amatérsky vyrobených letáků vyzývajících k neúčasti ve všeobecných volbách. Přitěžující okolností k jeho odsouzení byl jeho buržoázni původ. Maminka vlastnila mandl, čímž podle dialektického materialismu vykořisťovala práci dělníků vyrobivších dotyčný výrobní prostředek, a tatínek zahynul v německém koncentráku pro podobný zločin, jakého se dopustil Džou o pár let později. Jablko tedy nepadlo daleko od stromu: vzpoura proti vrchnosti je podezřelá vždycky a musí se trestat. V té době však ani slavný Státní soud nezajímalo, zda a jak může devatenáctiletý kluk profesionálně velezradit. Mnohem důležitější bylo, že jáchymovské doly potřebovaly mladé a schopné pracovníky, a protože se do práce v uranových dolech nikdo nehrnul, dostávali umístěnky na jednotlivé pracovní tábory, připojené k šachtám, odsouzenci, které masově Státní soud vyráběl. Jedním z nich byl i Džou. Malý, slaboučký a kamarádský Džou, který nikomu neublížil, ochotně se rozdělil o poslední špetku Tarase Bulby a spíš potřeboval sám ochranu. Po letech fárání se mu konečně podařilo dostat místo na povrchu šachty a to byl jeho konec. Doslova, neboť Džou kriminál nepřežil. Amnestijních horeček bývalo v kriminále pravidelně několik do roka. Jakékoliv výročí bývalo vhodné k úvahám o amnestii, ale květnová výročí a s nimi spojené propouštění bývaly nejlákavější vzdor stranické verzi, že teprve vítězný Únor dovršil dělnickou revoluci. A tak, když se přiblížil květen šedesátého roku, Rovnost pomalu ale jistě začínala žít obvyklou amnestií. V té době byla už řada jáchymovských šachet vybrakovaná a uranová ruda z nich vytěžená spokojeně odpočívala na skládkách v daleké Rusi. Některé šachty byly už zavřené a ze sousedního lágru Eliáš přivezli k nám na Rovnost tři stovky vězňů, z nichž všichni do jednoho byli odsouzeni pro vraždu nebo alespoň za pokus o ni. Tři stovky vrahounů není zrovna příjemná společnost, třebaže byli ubytováni v oddělených barácích. Na šachtě a nakonec i na lágru jsme s nimi nutně přicházeli do styku. Jeden z vrahů, říkejme mu Éda, protože fáral na šachtě Eduard a jeho skutečné jméno léta vymazala z paměti, byl odsouzen na doživotí za nekrofilii. Éda byl ve své rodné obci předsedou stranické organizace a požíval důvěry okresních i krajských stranických čunitelů pro svoje zásluhy na odhalení a zneškodnění místních kulackých škůdců. Kromě svých zásluh vlastnil Éda i funkci náčelníka místní lidové milice, stranickou funkci a tetičku, kterou z lásky zavraždil. S tetičkou naložil přesně tak, jak se to dělá se švestkama. Zavěsíte větev se švestkovými plody těsně nad hladinu vody ve studni a na vánoce můžete užaslým přátelům servírovat čerstvé švestky. Tetička tedy trávila svůj posmrtný klid zavěšená ve studni a Éda si ji za měsíčních nocí servíroval k pomilování. Až ho při tom jednou chytli. Utajit se to dost dobře nedalo, ale díky svým zásluhám o socialismus a díky stranickým funkcím ušel Éda oprátce. Neušel však svým touhám. V kriminále se zamiloval do mladého vězně, kterého zabil a z nedostatku studní na lágrech si ho konzervoval v lutně, což je široká roura na odsávání špatného vzduchu v dolech. Protože však lutna nemá konzervační schopnosti studně, za krátký čas zápach mrtvolku prozradil. Hoch byl již v pokročilém stavu rozkladu, spoutaný palníkovým drátem na rukou i na nohou, se zjevnými známkami posmrtného pohlavního zneužití. Jediný nekrofil na lágru byl Éda. V té době už pochopitelně nebyl stranickým funkcionářem, za to byl vedoucím vězeňské brigády socialistické práce a hlavně šéfem bomzácké skupiny na lágru. Mrtvému se už pomoci nedalo a živému vrahounovi se z ideologických důvodů ublížit nechtělo. A tak byl mladý hoch prohlášen na sebevraha vzdor palníko- vému spoutání. Amnestie začala nabývat reálnou podobu. Z vedení šachty přišly nové rozdělovníky práce, ve kterých scházelo několik stovek muklů odsouzených Státním soudem. Z velitelství prosakovaly zprávy o chystaných transportech. Kuchyně vyfasovala mnohem menší dávky potravin a dostala příkaz připravit několik set dávek studené cestovní stravy. Lékař na marodce vybíral zdravotní karty. Řada dalších okolností nasvědčovala tomu, že se něco děje, i když nikdo nemohl s naprostou určitostí tvrdit, že se jedná o propouštění a ne o pouhý odsun do pevných věznic či na jiné lágry. Snad jen to květnové výročí k podobným úvahám svádělo. Sfárali jsme jako obvykle na noční směnu a nikdo pracovním nadšením neoplýval. Tušili jsme, že většina z nás se s Rovností loučí a tak i štajgři seděli s námi v akumulátorovně u čaje a mluvili o amnestii s naprostou určitostí. Příkaz k okamžitému vyfárání nás zastihl všechny pohromadě. Vyfárat dvě hodiny po sfárání je docela příjemné. Až na to, že neznáte důvod. Za současné situace téměř nepřicházel v úvahu útěk, obvyklý to důvod k podobným akcím. Po vyfárání nás seřadili do pětic, spočítali a jmenovitě zkontrolovali a odvedli do lágru. A na lágru znovu. Nástup a počítání. Jeden scházel a nikdo nevěděl kdo. Kdyby začali jmenovitou kontrolu, přišli by na to dříve. Ale kontrolovali najdříve fárající 15 [pageend15]od nejnižších pater. Když došlo na povrch, chybějící byl zjištěn. Josef Bakrlik. Následovala podrobná prohlídka tábora a povrchu šachty. Za rozbřesku ho našli na úpatí haldy nahého, s rozbitou hlavou. Zakrvácená vrtací tyč ležela nedaleko. Lékařský nález potvrdil nekrofilii. Éda se po několika dnech přiznal a oprátce už neušel. A tak Džou byl jediný mukl v seznamu propuštěných, který propuštěn nebyl. Protože byl už propuštěn ze všeho a amnestie ho už nezajímala. Už ho nezajímalo nic, vůbec nic. Otakar štorch O několika věcech Mnohý z nás chce v rámci své možnosti pomoci svobodě. V konkrétních postojích se pak snaží, aby jeho příspěvek byl v souladu s vlastním pojetím, co svobodě nejlépe poslouží. Jak je ale známo, i některá správná předsevzetí mohou občas mít výsledek opačný. Proto je mimo jiné důležité, aby mezi námi v exilu existovalo sice ovzduší rozdílných názorů, ale ne nenávisti. Zdá se, že leckterý z nás, třeba jinak správný bývalý politický vězeň, tím, že především usiluje svými veřejnými vystoupeními o osobní satisfakci — ať lidsky jakkoli pochopitelnou — není zrovna způsobilý k manifestační činnosti ve prospěch našeho společného úsilí odstranit komunistickou tyranii doma a nastolit pravý parlamentarismus. Naštěstí jsou mezi námi ti, kteří se stejným vážným zázemím natolik nezatrpkli a ač také nonkonformní, chtějí svými veřejnými projevy především přispět svobodě a až pak třeba podotknutím: Co vy, vy jste tam nebyli — poklepnout si na vlastní halinu. Chci věřit, že celková úroveň K-231 se bude vyznačovat nekompromisností k totalitě doma, ale zároveň bude mít odvahu polemizovat s názory těch, kteří například své názory na velmi nelehké rasové problémy okrašlují slovy “Tlusté černé zadky...” Já sám si vážím Ameriky také proto, že dokázala zbavit Alabamu laviček “Jen pro bílé”. Dalším kontroverzním názorem může být ocenění signatářů Charty 77 třeba tak altruisticky odvážných jako je Havel, Benda, Pecka a stovky jiných. Dle mne jsou tito především příkladní svou občanskou statečností, jež se nám Čechoslovákům po tak důsledně krutých diktaturách včetně té současné, jež sice v porovnání s Hitlerovou a Stalinovou je daleko mírnější, ale stejně tyransky středověká, nedostává nadmíru. Je těžko myslitelné, že tito příkladní vzdo- rovatelé nemají v systému, o němž právě my nemáme žádných iluzí, problémy, které pochopitelně i nás mohou přivést ke konstruktivní kritice toho či onoho z nich. Ten, jenž si seriózně myslí, že by měli jednat naprosto jinak či daleko radikálněji, může nezávisle na nich tak činit. Nebo se opravdu domnívá, že mu v tom brání Charta? Po všech jejich převážně správných rebeliích, za které mnozí byli na svou dobu krůtě vězněni, za které snad všichni musí permanentně privátně paběrkovat bychom je měli povzbuzovat rozhodně jinak než nic neříkající, ale zato zpochybňující otázkou, jež se dá použít vůči komukoli, tedy i proti nám samotným — “A co dokázali?” Ten, jenž nepozbyl v našem minulém dramatu základní ctnost, tedy nestal se práskačem, ještě nemusel, žel, vyváznout z té apokalypsy jinak nepoškozen. Exilový ekvivalent onoho jinak správného bytí- záka, jenž sice zvládnul mnohé, ale zřejmě ne vše: “Otíku, jestlipak sis všim, já neudělám na lágru prakticky jeden krok bez svědka, to jenom kdyby náhodou někdo jednou...” není, bohužel, k nenalezení. Nedávno vyměněný emigrační fízl, zapřísahal dle exilového tisku, svého času příslušný bytový spolek, aby “komunistovi” Lendlovi rozhodně neprodali byt. Abych byl správně čten, chci k tomu, byť je to opět znovu objevováním Ameriky, dodat následující: Sebevětší, ale čistý jestřáb, pakliže je logický, se nemusí nad předešlým ošívat. Byla by jen škoda, kdyby eventuální, byť d iskrétn í stihomam z té příšerné doby, paradoxně dnes na svobodě dokázal kohokoliv z nás zastrašit k mlčení v případě, že by kdokoli z nás, a to z x důvodů, začal smazávat čáru, jež je mezi ideovou důsledností a povrchním radikalismem, jenž, tuším-li správně, nejčastěji vyúsťuje ve vulgaritu a trapnou demagogii. Stockholm, duben 1986 16 [pageend16]Kruh přátel K—231 oznamuje, že uspořádal u’spéšnou “JARNÍ VESELICI” Pod teplou jarní oblohou se mísily staré české písničky a šlágry s americkým jazzem. Kruh přátel K—231 pořádal na Masaryktownu 7. června 1986 taneční zábavu. A jako obvykle to byl úspěšný podnik, kterého se kromě bývalých politických vězňů a jejich rodin zúčastnila i široká exilová obec. Stoly byly plně obsazené a taneční parket byl neustále zaplněn. Náš společenský večer vyvrcholil bohatou tombolou. Toto setkání bylo úspěšné jednak jeho společenským významem, protože se opět sešli přátelé, jednak bylo úspěšné i finančně. Čistý výtěžek nám opět umožní poslat podporu naším sestrám a bratrům do Československa, kteří strádají. Za účast všem děkujeme a zveme na příští podniky pořádané Kruhem přátel K—231. Na letošní rok připravuje kruh přátel K—231 setkání v přírodě na chatě u Dáši a Jindry Stračovských v Mindenu dne 2. srpna. Podrobnosti uvádíme na jiném místě. Na podzim je plánovaná už druhá “Barborská zábava” na Masaryktownu. Podniky pořádané Kruhem přátel získávají stále větší oblibu. A tak se těšíme na další setkání. Pro budoucnost plánujeme setkání politických vězňů v USA. Ota Rambousek nás pozval na jeho chatu v Pennsylvanii. K tomuto setkání by mělo dojít na jaře příštího roku. Podrobnosti o všech plánovaných akcí přineseme včas. František Otta Sedmdesátník Norbert Z druhé stránky květnového čísla Kanadských listů se na mnezazubila povědomá tvář. Norbert Každan. Dožil se 5. května svých sedmdesáti let. Když jsem pročítal jeho stručný životopis a zásluhy, vzpomínal jsem, jak jednu krátkou část života jsme prožívali vedle sebe. Bylo to na Bytízu v letech 1955 až 58. Norbert patřil k výrazným jednotlivcům bytízského lágru. Samozřejmě, že jako doktor tam měl hodně přátel, ale i nepřátel (Všem se nezavděčíš!). Kdykoliv jsme viděli Norberta utíkat s kufříkem k bráně, vždy jsme věděli, že je na šachtě zase nějaký úraz nebo smrťák. Bylo hodně muklů, kterým musel již jenom zatlačit oči, bylo mnoho těch, které spravoval přímo v šachtě a bylo i mnoho těch, kterým rychlou operací, i s nedostatečným vybavením táborové nemocnice, zachránil zdraví, někdy někdy i život. Norbert to neměl na lágru vždy lehké a pacienti často také ne. Vzpomínám: Jednou mi měl operovat podebrané chodidlo, probodené rezavým hřebíkem. Umrtvovací injekce nebyly, a tak se snažil zranění aspoň éterem zmrazit. A když chtěl začít řezat, zjistil, že neostrým skalpelem nohu nerozřízne. “Musíme počkat, až to trochu povolí.” Tak jsme čekali. Za chvíli říká lapiduchovi: “Drž ho!” Lapiduch tedy držel, Norbert řezal a ze mne se lilo, protože noha mezitím krásně roztála a byla zase plně citlivá. Ale od té doby je v pořádku. Norbert si do svého “šarlatánství” nedal mluvit ani Taťuldou— náčelníkem Bytízu. Když mu ten jednou nařizoval vyhodit z nemocnice několik muklů fárat, Norbert se opřel: “Tady jsem doktorem já a já musím vědět, zda ti muklové mohou fárat či ne!” Taťulda začal křičet, že Norbert je jenom vězeň, kdežto on že je náčelníkem. Norbert zlostně pronesl výrok, který se stal klasickým po celém Bytízu: “Pane náčelníku, když já si svléknu tuhle uniformu, tak jsem ještě stále doktorem, ale když vy si svléknete tu vaši, tak jste úplný hovno!” Již se nepamatuji, jak dlouho se potom na lágru neléčilo, protože Norbert seděl v korekci. Tak to byl a je Norbert Každan. Celé Káčko Ti přeje hodně zdraví a výdrže do dalších let. 17 [pageend17]Ze života K—231 Předsedkyně Ottová poslala písemnou zdravici Československému sdružení v Kanadě u příležitosti 38. kongresu Sdružení. Kongres se konal ve dnech 17. a 18. května v Kitcheneru, Ont. V textu se praví (zkráceno): V uplynulém roce měl Klub politických vězňů příležitost spolupracovat s řadou československých demokratických spolků. Známe tedy práci, kterou Vaše Sdružení dělá a oceňujeme nejen pomoc novým uprchlíkům, ale především důslednost, se kterou hájíte zájmy československé skupiny v Kanadě. Československé sdružení v Kanadě je uznávaným reprezentantem Čechů a Slováků v Kanadě a my, političtí vězni, Vám přejeme co nejvíce úspěchů do dalších let Vaší činnosti. Zdravici jménem K-231 přečetl v Kitcheneru generální tajemník Sdružení Zdeněk Otruba. Na pozvání předsedy Zastupitelstva Rady svobodného Československa Rudolfa Fraštackého byla předsedkyně Ottová přítomna na zasedání Rady, které se konalo dne 3. a 4. května v Torontě. Sestra Ottová pozdravila účastníky jednání jménem K-231 a shrnula práci, kterou dělají političtí vězni. Jednání byl rovněž přítomen Zdeněk Slavík, člen přípravného Zemského výboru RSČ-Kanada. * * ★ Všem muklům a jejich přátelům: Dáša a Jindra Stračovských spolu s K-231 vás zvou na letní setkání na chatě v Mindenu 2. srpna 1986 v 11 hodin dopoledne. Přijďte všichni setkat se s přáteli, které jste dlouho neviděli, zaplavat si v jezeře, zapádlovat na kanoi, lyžovat za motorovým člunem, nebo vyzvat vítr a Jirku Bláhu na prkně s plachtou. Pokud možno přivezte své zahradní židle a zanechte své zvířecí miláčky doma. Jinak je o všechno postaráno. Parkoviště vašich vozidel je asi 300m na soukromé cestě (Beaver Dam Rd.) odkud slabší a zestárlí budou odvezeni (procházka lesem trvá 15-20 minut.) Doufáme, že počasí bude pěkné a komáři budou slušní. Těšíme se na vás a věříme, že nebudete zklamáni krásným okolím v srdci Haliburtonského okresu. Dáša a Jindra Popis cesty z Toronta: po HWY 401 na východ až k výjezdu na HWY 35&115. Sledujte k jejich rozdělení (115 vede do Peterborough) a pak pokračujte po HWY 35 až do MINDENU. Nejezděte do města, ale pokračujte dále po HWY 35, na levé straně minete ben. pumpu Shell a na pravé straně Texaco a asi po 100-200 metrech odbočte v pravo na SOUTHLAKE RD., kterou sledujete až k odbočení na soukromou cestu: BEAVER DAM RD. (odbočení do leva). Co je Kruh přátel K—231? S touto otázkou se velice často setkávám. Kruh přátel K-231 nejsou jenom příbuzní bývalých politických vězňů. Je mezi námi spousta dobrých přátel, kteří oceňují statečnost vězněných mužů a žen, se kterou šli do nerovného boje proti komunistické diktatuře s nasazením vlastních životů. Mnozí své životy ztratili a ti šťastnější přišli o nejkrásnější léta mládí. Dnes s nalomeným zdravím, roztroušeni po celém světě, aspoň perem a slovem burcují svět za osvobození naší porobené vlasti. My v Kruhu přátel K-231 se je snažíme podpořit morálně a finančně. Každý dle své možnosti, protože se také hrdě hlásíme ke stejným mravním zásadám jako členové K-231. Pořádáme různé zábavy a společenské podniky, kde se pobavíme a zároveň získáme trochu finančních prostředků, kterých je vždy málo. Proto často musíme sáhnout do vlastní kapsy. I azete se, nač potřebujeme peníze? K-231 vydává časopis, který rozesílá do celého světa. Kdo má 18 [pageend18]o tento časopis zájem, rádi mu ho zašleme. Kolik stojí předplatné? Tolik, kolik vám vaše finanční situace dovolí. Peníze potřebujeme také pro naše staré a nemocné, kterým se snažíme zatím alespoň menším obnosem zpříjemnit jejich těžké postavení. Před vánocemi jsme pořádali Barborskou zábavu a výtěžek jsme rozdělili mezi naše potřebné. Děkovné dopisy nám byly hřejivou odměnou. Přijďte mezi nás, rádi uvítáme vaši iniciativu, dobrou radu a jakoukoliv pomoc. Není-li vám stále ještě jasné, co je Kruh přátel K-231, tak nám napište, my vám rádi vše podrobně vysvětlíme. Jinak vám chci ještě říci, že jsme nadstranická organizace. Kromě komunistů a fašistů je mezi námi místo pro každého čestného člověka. Drahomíra Jiří Krupička Útěk (Dokončeni z předcházejících čísel) "Kam chceš?” “Do Berlína. Hranice na západ jsou už příliš zadrátovaný a dokonce zaminovaný.” “Co potřebuješ?” “Hadry, a ty jste mi dali. Nic víc.” “Peníze máš?” “Ne.” “Tak jak se chceš bez nich protlouct až do Berlína?” “Ňák to pude. V Německu český peníze stejně neplatěj.” “To ešťe uvidíme,” skončil Tůma dost rázně, “a teď se poď najíst.” Večer jsem nezmizel, Tůma to nedovolil. Odpoledne mi povídal: “Ten tvůj plán vlastně není vůbec žádnej plán. Jak se tam chceš dostat? Přemejšlel sem a kus cesty bych možná pro tebe věděl. Franta Brzek se odtud po válce odstěhoval do pohraničí, do Teplic. Je to můj dobrej kamarád. Nedávno jsem s ním mluvil na Slapech. Pracuje tam teď na přehradě, protože ho odevšad vyhodili; byl národně socialistickej funkcionář. Říkal mi, že v sobotu, tuhle sobotu, končí a jede domů. Pojedou náklaďákem; jejich víc, sami dělníci. Zkus to s nima. Řekni, že tě posílá Tůma a že sháníš v pohraničí místo. Dnes je pátek. Možná tě věrnou s sebou. Jedou vodpoledne.” “Kde tam pracuje?” zeptal jsem se. “U betonu, u těch velkejch míchaček.” “Poznám ho podle něčeho?” “To zrovna nevím, žádný zvláštní poznávací znamení nemá, jak to bejvá v detektivkách. Je v mým stáři, no, a co bych řek, když mluví, rozhazuje rukama na všechny strany. A tuhle máš něco na cestu.” Dával mi tři stovky. “Obejdu se bez nich, pane Tůma,” bránil jsem se, “vy toho v chalupě nemáte nazbyt.” “Nemluv. Úplný žebráci zase nejsme. A pak ti něco povím. Já jsem to tehdá s těma dvěma sedma- ma prohlíd. Nemysli si, na hlavu padlej nejsem.” Chvíli mi trvalo, než se mi rozbřesklo. Tak on na ten mariáš před patnácti lety nezapomněl. Kdy jsme měli s Karlem štěstí z pekla a Tůma nestačil zalejvat zlost pivem. “No, už sis vzpomněl? Nikdo přece nepude vejš, dyž má jen štyry pomáhající v ruce. Tys to udělal a mně bylo hned jasný, že mi chcete ňák vrátit prohraný peníze. Ale protože jsem vám předtím dost nastrkal, řek jsem si: Dobrá, zlobit nebudu. Tak, a teďsi ty peníze vem.” Vzal jsem si je a udělal dobře. Bez nich bych byl možná umřel hlady. Večeři jsem dostal tak pro dva, ale snědl jsem ji ve sklepě. Strčili mě tam narychlo, když paní Tůmová najednou vlítla dovnitř a vyrazila ze sebe: “Mařka de k nám.” Jejich dcera; ta, co jí před patnácti lety Jindra šel tak ochotně pomáhat ven na dvůr, když Karel a já jsme s jejím tátou hráli mariáš. Tak jí tedy příliš nedůvěřují, to je vidět. V téhle zemi je už dnes všechno možné. Jedl jsem dole tiše, zato s velkou chutí. Seshora jsem slyšel jen ženské hlasy, nikdy Tůmův. Nebyla u rodičů dlouho a hned po jejím odchodu pro mě přišel Tůma. “Můžeš už do kuchyně, tady je zima.” Ptal jsem se na Mařku, jestli je vdaná. “Jó,” řekl Tůma velmi stručně. “To jste rádi, že ji máte pořád tak nablízku,” povídal jsem. “Menuje se Hořejšová,” a znělo to jako dávka z kulometu. Mlčel jsem a on taky. Hodně dlouho. Tůmová se zatím nervózně pohybovala okolo kamen. “Ten zloděj Hořejš je teď předseda národního výboru; a víš, kdo je jeho pravá ruka?” Mluvil zatrpk- le a tvrdě. “Souček, ten, kerej by byl prodal republiku Hitlerovi pro těch svejch třicet hektarů. Bejvalej největší sedlák ve vsi. Po válce jen tak tak, že mu nedali malej dekret. Přišel padesátej rok — a kdo nechodil po chalupách s Hořejším agitovat pro kolchoz? Souček. Mrcha dal honem všechny svý pole do družstva. Voni zato jako zapomněli na jeho minulý hříchy a teď dává tomu přitroublýmu zlodějovi rozumy. Ten ví vo hospodářství velký hovno,” a Tůma jen zhnuseně mávl rukou. Zalezl jsem do komory brzo; chtěl jsem časně ráno vyrazit, ještě za tmy. Už jsem skoro usínal, když přišel Tůma. 19 [pageend19]“U Kamejka chytli esesáka, útek z tábora,” řekl. Šel jsem schválne na chvíli do hospody, aby nikoho nenapadlo přijít za mnou sem. Stejně mi vyčítaj, že se moc stahuju.” Se mnou to trhlo. “Esesáka?” zeptal jsem se hned. “Ani se nepamatuju, že by se někdy nějakej Němec pokusil utýct. Poslouchaj na slovo.” “To právě je na tom to divný,” pokračoval Tůma. “Na celým Kamejcku byl poplach, snad až k Hříměž- dicím. Utíkají vrahové našich lidí, povinnost každý- ho je okamžitě všechno hlásit a pomáhat orgánům v jejich obětavý a důležitý práci. I učitelé s dětma ho honili. A byly to právě děti s učitelem, kerýviděli někoho lízt do kůlny a hlásily to.” Podíval se přitom významně na mě. “Hned tam byli policajti a vytáhli ho ven. Říkal Doubrava, že ten učitel byl u toho, byl na to pyšnej, že jeho třída se vyznamenala. Ale když ho viděl, promrzlýho a utahanýho, ten učitel povídal: To přece není možný, tomu bylo nejvejš čtrnáct koncem války, a vodešel celej zkoprnělej.” Mojmíre, pomyslel jsem si, tak jsi, chudáku, daleko nedošel. Jeden zabitej, druhej chycenej. Zbej- vám už jen já — kdy dojde na mě? A pak jsem si uvědomil, jak dobrou službu mi prokázal můj včerejší podvědomý odpor vůči odbočkám doprava, k Vltavě, který mě donutil udělat tak velkou nedobrovolnou zacházku. I druhý most pod Kamýkem, kde jsem plánoval svůj přechod přes řeku, byl zřejmě hlídán a byl bych jim padl rovnou do rukou. Vyrazil jsem ráno ke čtvrté hodině, ještě za úplné tmy. Oba Tůmovi byli vzhůru; mnoho toho nenaspali. Tůma mi potřásl rukou, Tůmová mi udělala křížek a zmizel jsem ve tmě. Koleno bolelo. Šel jsem po silnici na Hrazany, pak do údolí Mastníku. Tak tady jsme byli před 25 lety a s klukovským zápalem hledali keltský poklad, dříve, než vůbec někdo o tom hradišti věděl. Nádobu nebo truhlu zlatých mincí, pečlivě zakopanou, která čekala dva tisíce let jen na nás, až ji vykopeme. Nic jsme nenašli, samozřejmě. Dnes, když jsem poklad nehledal, jsem jej našel. Dobrého a statečného člověka. Začalo se rozednívat. Našel jsem stezku na druhém svahu, nahoře jsem se dal poli a pak sešel silnicí k Živohoušti. Přesně podle Tůmových instrukcí. Prvním převozem v Živohoušti jsem se dostal na druhou stranu, na levý břeh, bez potíží; pro každého jsem byl dělník na cestě na přehradu. Před devátou jsem už byl na rozsáhlém pracovišti. Najít míchačky nebyl problém. Ale která to je a jak ho poznám? V devět měli svačinu, šel jsem do kantiny, abych delším potloukáním po pracovišti nevzbudil zájem nějakého mistra nebo políra, nebo někoho ještě nepříjemnějšího. Svačinu od Tůmů jsem si snědl s pivem. Na stole byly noviny; přirozeně Rudé právo. Dlouho, velmi dlouho jsem věděl o světě jen z latrín; noviny jsem měl v ruce po více než roce. Ale nevzbudily můj zvláštní zájem, ani další velká porážka amerických agresorů na Koreji, hlásaná palcovými písmeny na první stránce. Bezmyšlenkovitě jsem listoval; byl jsem příliš napjatý a ve střehu. Brzká musím co nejrychleji najít, než mi odjede. Spravedlivý trest vykonán. Zas někoho popravili, reagoval jsem celkem lhostejně na titul kratší zprávy dále v novinách, a obracel list. Něco však uvízlo v mém oku, vrátil jsem se nazpátek ke zpávě a četl: Dnes ráno byl vykonán rozsudek nad 51-letým dr. Ottou Taussigem a 39-letým dr. Jindřichem Pacl- tem, odsouzenými Státním soudem v Praze k trestu smrti za velezradu, špionáž, sabotáž a rozkrádání státního majetku. Už delší dobu docházely Ústřednímu výboru strany, ministerstvu spravedlnosti a presidentské kanceláři stovky rozhořčených resolucí našich pracujících ze stranických organizací, podniků, závodů, úřadů, zemědělských družstev i škol, žádající bezodkladné vykonání spravedlivého rozsudku nad odpornými zrádci. Položil jsem noviny na stůl; velmi pomalu. Tak přeci jen, Jindřichu. Tak přeci tě nakonec strávila ta tvá osvobozující, očišťující, svět přetvářející, spravedlivá třídní nenávist. Jestlipak sis recitoval i v kobce verše našich největších básníků — podle tebe největších? Kdyžztebejména mlátili, páčili hladematemni- cí a zas falešnými sliby zmírněného rozsudku, když jsi čekal na soud, spravedlivý soud, a když jsi nakonec čekal na smrt, spravedlivou smrt, zněly ti v hlavě tvoje oblíbené verše Wolkerovy a Neumannovy o nenávisti bydlící v nejhlubší hlubině dělníkova nitra nebo o rukách starých dělníků, puškami vonějících? O myslích a rukách, které ti připravily oprátku a přitom jen málo z nich bylo opravdu dělnických. Skřípal jsi při tom zuby, proklínal jsi svou naivitu, nebo jsi snad stále ještě věřil? Že to všechno je jen velký omyl, za kterým stojí chybující jednotlivci, zatímco strana se nikdy nemýlí? Ne, hochu, ta poslední útěcha nejhloupějších ti byla odepřena; na to jsi byl příliš inteligentní. Umíral jsi strašně, strašně těžce. Leta jsme se neviděli, naše cesty se už dávno rozešly. Ale býval jsi můj přítel; měl jsem tě rád a myslím, že i ty mě. Přes naše časté vášnivé hádky. Ty jsi spojen s některými z nejhezčích chvil mého života v dětství a později i v mládí. Je mi tě upřímně líto, přes můj vlastní bídný stav. Zůstali jsme teď ze tří dva, oba dva na dně. Ale přeci jen jsme byli ušetřeni tvého zoufalství, Jindřichu. Sbohem. Mé myšlenky mi zněly skoro jako řeč nad hrobem. Stejně nebude mít ani hrob, ani pohřební řeč. Obrození lidé obrozené společnosti mají i obrozenou metodu ukládání bývalých spolupracovníků k věčnému spánku. Rozmetají jejich popel do silničních příkopů za městem. Konec K-231 Is published bi-monthly by Club K-231 In exile. — K-231 je dvoumésičník, který vydává K-231 v exilu — Klub bývalých politických vězňů se sídlem v Kanadě. Řídí redakčni rada ve složení: Eda Ottová, Zdeněk Otruba, Lumír Salivar, Zdeněk Slavík. Redakce si vyhrazuje právo úpravy nebo zkrácení článků. Nevyžádané rukopisy a fotografie se nevracejí. Adresa Klubu je: Club K-231, P.O.Box 2323, Postal Station “B”, Scarborough, Ontario, M1N 2E9, Canada. Sazba, grafická úprava a tisk: Prague Typesetting, Inc., Toronto, Canada. [pageend20]
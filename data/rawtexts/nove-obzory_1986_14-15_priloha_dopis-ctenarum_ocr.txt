Vážený odběrateli Nových obzorů, pokud patříte k těm, co věří v ideologii socialismu, odložte tento dopis nečtený... Domníváme se však, že většina našich čtenářů ideologii socialismu - a to v žádné podobě - nezastává, a proto také pochopí, proč se na ně redakce Nových obzorů obrací s tímto dopisem. Dovolte nám však, než přejdeme k jádru věci, krátkou úvodní poznámku. Vy velmi dobře víte, že česká socialistická levice v exilu, ač zdaleka nikoli ve většině, nicméně je znamenitě organizovaná a hlavně pak bohatě dotovaná socialisty a komunisty (a bohužel také politicky naivními a prabídně informovanými občany a jejich institucemi) na západě. Z této pevně vybudované základny socialistický a exkomunistický exil zorganizoval cosi jako monopol na centrální "evidenci” textů domácí Edice Petlice a.j., které pak "rozděluje", "přiděluje", a "poskytuje" - v neblahém duchu plánovitého, ideologicky podmíněného přidělování "papíru" v CSSR - exilové a západní veřejnosti. Možné je to hlavně proto, že česká exilová levice disponuje, jak řečeno, značnými finančními sumami, jimiž udržuje při životě - kromě mnoha jiného - i řadu svých novin, časopisů (i cizojazyčných), a přednostně podporuje svá levicová nakladatelství. Říkáme přednostně proto, že levice si obratnými manévry vymohla i "správu" fondů, které občanské instituce na západě poskytují paušálně na nakladatelské účely českého exilu. I to patří k truchlivé skutečnosti českého exilu, že je před západní veřejností "generálně reprezentován" socialisty a exkomunisty. Na Vaši pochopitelnou otázku, jak je to možné, můžeme odpovědět zatím jen poukazem na tradiční perzonalismus konzervativců, na jejich nechuť organizovat se do ideologických a zájmových kolektivů. V moderním politickém životě, s jeho sklonem k manipulaci mas, je to značná nevýhoda. Konzervativní český exil- řekněme to otevřeně - se organizačně s českými socialisty a exkomunisty nemůže měřit. Jediná cesta k změně, která se nabízí, je obrátit se ve staré demokratické -1 [pageend1]tradici na obec českého konzervativního exilu s naléhavou prosbou o osobní pomoc. Nové obzory, které jsou v exilu bohužel zatím jediný konzervativní politický časopis, nutně potřebují finanční pomoc, aby mohly pravidelně vycházet, koneckonců také v důstojnější grafické úpravě. Pomůže tu v prvé řadě zajisté pravidelné placeni předplatného. To nás drží aspoň jakžtakž nad vodou. Ale vedle toho, chceme-li se dále rozvíjet, musíme dosáhnout jisté finanční hladiny, jež nám umožní plánovat dlouhodobě; což dále znamená systematičtěji rozvíjet konzervativní program. Bez Vaší podpory navíc v podobě - třeba i nevelkých - peněžních darů (velkorysosti se jistě meze nekladou) toho stěží dosáhneme. A vedle toho existuje ještě další způsob pomoci: rozšiřováni okruhu odběratelů. Máte jistě řadu českých přátel v exilu, kteří myslí konzervativně politicky jako Vy. Upozorněte je na Nové obzory, doporučte jim je, získejte je pro pravidelný odběr. My konzervativci, jak víte, nemáme ani tady na západě v rukou sdělovací prostředky, ty slouží většinou přímo i nepřímo (krypto)socialistické "frontě". Jediná cesta, jak působit, vede od osoby k osobě. I zde záleží na Vás. Chtěli jsme Vás tímto delším dopisem trochu politicky zburcovat a zaktivizovat. Situace není pro konzervativce zrovna růžová; i když v této chvíli v čele jediné a poslední demokratické velmoci USA stojí konzervativní osobnost velkého formátu, prezident Ronald Reagan. Stačí však sledovat západní televizi, číst většinu západního tisku, a je jasné, jakými kohortami zavilých nepřátel je tento statečný a prozíravý státník obklopen. Soudruzi v Kremlu nemusí v tom směru skoro ani hnout malíčkem; rozvratnou propagandu na západě by KGB nemohla dělat lépe. Uvažte toto vše a pomozte nám aspoň tam, kde ještě můžete pomoci účinně a smysluplně: právě českému exilovému konzervativnímu časopisu Nové obzory. S přátelskými pozdravy a s projevem díků Dr Felix Uhl za redakční kruh Nových obzorů - 2 - [pageend2]
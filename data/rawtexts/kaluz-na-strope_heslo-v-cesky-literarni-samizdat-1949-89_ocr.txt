KALUŽ NA STROPĚ 1988-1990 Literární a výtvarný časopis Časopis v podtitulu pojmenovaný jako Magazín amatérské tvorby vydávali v Brně umývač oken Dalibor Havlík (*1968) a student nultého ročníku Fakulty stavební VUT, zaměstnaný současně jako dělník u Průmyslových staveb Dukovany, Lubomír Khýr (*1969); jejich plná jména i poštovní adresy byly uvedeny v tiráži. Spontánně vymyšlený název Kaluž na stropě měl postihnout absurditu života na konci osmdesátých let. Kromě časopisu oba vydavatelé (spolu s Janem Honnerem a Vladimírem Veselským) v téže době založili také politické hnutí Moravská mládež, které vedle pořádání protestních akcí na podporu stíhaných disidentů usilovalo o navazování kontaktů s mladými lidmi včetně středoškoláků s úmyslem informovat je o smyslu činnosti politického disentu. V Moravské mládeži působili mnozí z přispěvatelů Kaluže na stropě, která sice měla výhradně umělecký obsah, politické postoje vydavatelů však nezapírala. Strojopisný časopis formátu A4 o rozsahu kolem 20 stran byl rozmnožován na veřejných kopírkách v Brně v nákladu 20-30 exemplářů. Jeho vydávání bylo zahájeno nultým číslem v roce 1988, po němž vyšla čtyři řádná čísla, to poslední v roce 1990. Časopis nebyl datován. Výrobu financovali vydavatelé z vlastních prostředků, popř. se spoluúčastí autorů a dalších zájemců. Převážně básnickými, také však prozaickými texty přispívali Vít Bohumil Homolka (pseud. Jan Antonín Nepomuk Morava), Lubomír Khýr (též pod jm. Rybíz), Michaela Laštovková, Dana Neumannová a autorka pod šifrou Jana M., kresbami a grafikami Dalibor Havlík, Hana Kaniová, Lubomír Khýr, Martin Krška, Jana Nešporová a Dalibor Pšenička a kresleným humorem Jan Honner. Jako samostatná příloha vyšla Khýrova próza Banální minipříběh pana Leopolda. Vedle redakční práce na časopisu pořizovali Dalibor Havlík a Lubomír Khýr strojopisné opisy beletristických i esejistických publikací, které jim zprostředkoval Petr Cibulka; Khýr je opisoval také ve služebním bytě své budoucí manželky Simony Kopecké-Khýrové, která tehdy pracovala jako sekretářka náčelníka Okresní správy SNB v Opavě (po Khýrově prvním výslechu v souvislosti s jeho účastí na akcích SPUSA byla propuštěna). Politické materiály Moravské mládeže byly rozmnožovány pomocí tzv. rámečku a cyklostylových blan v půdních prostorách jednoho z obytných domů na Pekařské ulici v Brně. (mlp) PRAMENY Lokace: Soukromá sbírka Lubomíra Khýra; Libri prohibi- ti, Praha (č. 1,2). Rozhovory: Lubomír Khýr, 19.10. 2017. LITERATURA Recenze a anotace: an., Severomoravská pasivita (smz.) 1989, č. 5. [pageend1]
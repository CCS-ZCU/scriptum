VĚSTNÍK ČESKOSLOVENSKÉ NÁRODNÍ RADY AMERICKÉ Čís. 249 Prosinec 1975 Mikuláš Ferjenčík: Po starom roku do roku nového Na sklonku roku 1975 je užitočné si zrekapitulovať čo Českoslov. Nár. Rada Americká za tento rok podnikala a urobila. Začiatok roku nebol pre nás a pre naše nádeje ten najpriaznivejší. Americká armáda opustila Vietnam, Kambodžu a Laos. Na strednom východe hrozila vojna. Južná Kórea sa stala terčom pozornosti komunistickej Severnej Kórey. V samotnej západnej Európe zaznamenali komunisti značné úspechy v Portugalsku, Taliansku aj vo Francúzsku. V Anglicku stávky a neutešené hospodárske pomery zoslabovali odolnosť a silu tejto, ešte pred krátkou dobou vedúcej svetovej moci a hrozili národnou katastrofou. Ale vo Spojených štátoch sa hospodárske a vnútropolitické pomery rapídne zhoršovali a boli v stave vytlačiť Ameriku z pozície vedúcej veľmoci sveta. Jednania o bezpečnosti Európy hrozili novým appeasementom. Českoslov. Nár. Rada Americká napriek týmto nepriaznivým udalostiam neochvejne pokračovala vo svojej činnosti, ktorá sa sústreďovala: udržať aj naďalej otázku Československa nažive. Pripomínala pri každej vhodnej a možnej príležitosti početnými memorandami, dopismi a telegramami nešťastný osud ľudu Československa, alebo tlmočila naše názory na časové problémy americkým politickým vodcom aj americkému ľudu. Súc si vedomá toho, že len hospodársky a vojensky silná a vnútorne jednotná a usporiadaná Amerika nám a s nami aj celému svetu poskytuje reálne nádeje nestať sa obeťou komunistickej expansie, začali sme venovať stále rastúcu pozornosť našim americkým pomerom a začali sme raziť heslo: “silná v demokratickom duchu vedená Amerika je naša nádej a náš cieľ”. Naša vytrvalosť, spoločná práca a viera vo víťazstvo pravdy zaznamenali priaznivé výsledky. Dostalo sa nám npr. nezvyčajného uznania tým, že preseda ČSNRA bol pozvaný prezidentom Spoj, štátov do Bieleho domu na informatívnu schôdzku pred odjazdom prezidenta do Helsiniek, že tento vypočul varovné slová predstaviteľov etnických skupín pochádzajúcich zpoza železnej opony a ich pochybnosti o úprimnosti Sovietov. Podarilo sa nám tiež získať dôveru značného počtu senátorov a kongresmanov, ako aj vedúcich osobností niektorých oddelení Štát. Departmentu. Naši zástupci vo Washingtone, D.C. osobitne pi. A. Faltusová a Dr. Hašek mali povzbudzujúce úspechy pokiaľ išlo o záujmy našich krajanov pri ich ťažkostiach o udelovanie víz, vyplácenie penzijních príspevkov Českoslov. vládou, zlučovania rodín a pod. Na ich návrh zahájili niektorí členovia Domu zástupcov akciu na zriadenie zvláštnej komisie, ktorá by sledovala dodržovanie zmlúv podpísaných v Helsinkách hlavne pokiaľ, ide o ľudské práva. Oslava 28. októbra vo Washingtone, DC. usporiadaná tohto roku v Dome Zástupcov (Congress) bola zjavným a skvelým svedectvom záujmu značného počtu senátorov a kongresníkov o nás. Üzka spolupráca s vrcholnými organizáciami porobených národov, menovite s Americkým Kongresom Poľským poskytujú nám ďalšie možnosti úspešnej práce do budúcna, hlavne v rozhodnom roku volebnom našej americkej vlasti. Pokiaľ táto spolupráca ČSNRA s porobenými národmi je potešujúcou skutočnosťou, ako to dokazujú spoločné memorandá, vzájomné poskytovanie informácii a pod. zatiaľ naše snahy o uskutočnenie spolupráce s niektorými našimi národnými, vrcholnými organizáciami boli bezúspešne. Nevzdávame sa však nádeje, ani snáh, aby sme raz všetci americkí občania českého a slovenského povodu vystupovali pred americkou verejnosťou, ako mohutná a význačná etnická skupina, ktorá by si mohla právom nárokovať podporu ústrednej vlády v našich podnikaniach na poli kultúrnom a sociálnom, a mala by patričnú váhu aj na poli politickom. Posledné jednania nášho prezidenta v Číne, Japonsku, Indonézii a na Filipínach by mohli prispieť význačnou mierou k vyrovnaniu porušenej rovnováhy síl vo svete a zmenšiť zhubný vplyv a strach z komunistickej a sovietskej agresie. Keď k tomuto ešte pripočítame trvalý odpor porobených národov a stúpajúcu činnosť intelektuálov proti vláde Sovietov a to ako v samotnom Sovětskom Svaze tak aj u porobených národov, sú naše nádeje na postupné zlepšovanie sa našej veci úplne odôvodnené. Tieto nás tiež nabádajú, aby sme aj naďalej vytrvali v našej práci a sledovali vývoj svetových udalostí a na ne včas a správne reagovali. Budúci t.zv. volebný rok si vyžiada obzvláštneho nášho záujmu. Musíme aj našou troškou prispieť, aby sa k volebným urnám dostavil čo najväčší počet rozumných občanov, dosiaľ znechutených pomerami. Máme presvedčovať priateľov aj známych o takmer osudnej dôležitosti výsledku volieb pre jednotlivca, pre celú Ameriku ale aj pre celý svet. Čtenářům Věstníku a American Bulletinu Prosíme, hlaste nám včas změnu adresy Stačí když odstrihnete starou adresu, uvedenou na přední stránce Vestníku, připíšete novou, a zašlete nám do úřadovny ČSNRA. Odešleme-li časopis na bývalou adresu, je nám vrácen s velkým zpožděním. Za opravu každé adresy počítala nám pošta 10 centů. Od prvního ledna bude tato oprava stát 25 centů! To je služba, vlastně pokuta, které bychom se rádi vyvarovali, poněvadž je to zbytečná ztráta peněz. Beztak vydávání časopisu je stále dražší a při stálém stoupání cen není naděje, že se poměry zlepší. Děkujeme předem za Vaše pochopení. [pageend1]VESTNÍK VESTNÍK December 1975 Organ of the Czechoslovak National Council of America Published monthly (Except bi-monthly July-August) Subscription $2.00 a year - Outside U.S.A. $3.00 Editor - Vlasta Vraz Office: 2137 So. Lombard Avenue, Cicero, Illinois 60650 Tel.: 656-1117 Second Class Postage paid at Chicago, Illinois Prosinec 1975 Orgán Československé národní rady americké Vychází měsíčně (s výjimkou dvojčísla v červenci-srpnu) Předplatné $2.00 ročně. - Mimo U.S.A. $3.00 Redaktorka - Vlasta Vrázová Úřadovna: 2137 S. Lombard Avenue, Cicero, Illinois 60650 Tel.: 656-1117 Prínos Čechů a Slováků Americe Proslov Vlasty Vrázové na vzpomínkové oslavě v neděli, 26. ř(jna 1975 v Sokole Tábor v Berwynu. Vzpomínáme dnes českých a slovenských pionýrů. Vydali se na kraj světa za svou vidinou, aby unikli náboženskému a politickému útisku a bídě. Našli zde to, co hledali? Tážeme se: do jaké míry se uskutečnil jejich sen o svobodě? A čím přispěli nové zemi, aby se vidina stala skutečností? Víme, že první přišli Moravští bratři a ti zanechali Americe trvalé dědictví. Po Bíle hoře byli vypuzeni z vlasti a hledali náboženskou svobodu v cizině, v Holandsku, v Anglii, dokonce někteří se odvážili přes moře. Pobytem v cizích zemích, jejich jména byla všelijak zkomolena, takže nelze vždy zjistit přímý český a moravský původ. Víme však, že před třemi sty lety se mluvilo česky v holandské kolonii v Novém Amsterdamu, dnešním New Yorku. Někteří jedinci se proslavili, zejména Augustin Heřman, pán na Bohemian River, jehož památka je Američany uctívána. Moravští bratři vyznávali víru Komenského. Kladli hlavní důraz na vzorný rodinný život, čistou náboženskou víru a křesťanskou lásku. Byli mírumilovní a působili blahodárně ve stycích s Indiány. Věrni učení Komenského zakládali školy, nejen pro hochy, ale i pro dívky, což bylo na tehdejší dobu neslýchané: např. r. 1742 byla založena dívčí kolej v Bethlehem, Pa. Jsou považováni za zakladatele americké církevní hudby a dodnes se zpívají jejich české zpěvy ze 17. a 18. stol, v anglickém překladu. Toto duchovní bohatství je dar Komenského, velkého učitele národů, který dali Moravští bratři nové zemi. Národ doma tou dobou prožíval hluboké temno. Osud Slováků za maďarské nadvlády byl národnostně tak krutý, že mu až do jejich osvobození r. 1918 hrozilo národní vyhlazení. Pro Čechy zasvitla naděje r. 1848, ale když zhasla sotva se zrodila, rozhodli se opět postižení hledat nový život za mořem. Byli mezi nimi osmačtyřicátníci, např. Vojta Náprstek, ale ponejvíce to byli lidé nejchudší, z početných rodin z pohorských vesniček, kde nebylo pro ně obživy. A přece, ač tak chudí, upozornili na sebe, že jsou z národa Komenského: na Ellis Island, v průchodní stanici milionů přistěhovalců, měli naši lidé jenom půldruhého procenta negramotných a nejvyšší procento vyučených řemeslníků. Této úrovně nedosáhli leckteré národy ještě ani dnes po sto letech. Nemůžeme si ani představit začátky přistěhovalců před sto lety. Cesta v mezipalubí na plachetnici, za špatného počasí, trvala měsíc i déle. Můj dědeček Geringer stonal celou cestu a ujišťoval svou novomanželku, že plavbu nepřežije. Nikdo neuměl anglicky. Když konečně dorazili na místo, kapsy byly prázdné, a někdy bylo více dětí než dolarů. Kam teď? Obyčejně měli adresu rodáka, který je předešel do Ameriky, a k němu se nastěhovali. Jeho pomocí a krajanů se našlo přístřeší a první práce, v 2 - Věstník uhelných dolech, v železárnách, na jatkách, při řemesle v průmyslu. Nebylo nikde zastání, nebylo vládních poraden a úřadů, jako je tomu dnes. Nebylo pojištění proti úrazu, nemoci, stáří a rozhodně nebylo pojištění proti nezaměstnanosti. Neplatilo se nikomu za práci nevykonanou a málo za práci vykonanou. Pracovalo se nejméně 60 hodin týdně za malé platy. A přece přijížděli! První povinností přijetých bylo ušetřit z malého platu peníze na přeplavbu dalšího člena rodiny. Přijeď, psal bratr bratru, sestře. Chicago a Cedar Rapids se staly přestupní stanice pro ty, kteří jeli dál, do severních lesů a prérií středozápadu. Vláda nabízela “homesteads”, domoviny, 160 akrů půdy zdarma; podmínkou bylo zůstat 5 let, obdělat část majetku a vystavět přístřeší. - I jinde byla půda laciná, ale nevždy úrodná, ba často nehostinná. Byl to vyčerpávající zápas s přírodou; často nebylo ani koňského potahu. Muži vystavěli malý srub, nebo jenom drnák, a pak si poslali pro družku života. Někteří byli ženatí, jiní si hledali ženu v českých novinách. A chudáci ženy jely, a nevěděly do čeho. Obyčejně cestu proplakaly, když jely pustým krajem, bez lidského příbytku, a jistě smutně vzpomínaly na rodnou vesnici. Někdy muži se dali najmout v zimě na kácení lesů, aby si vydělali na hospodářské náčiní, a ženy zůstaly úplně samy. A rodily se děti na samotách. Jakmile vznikla někde osada, roztroušení obyvatelé se dali dohromady, aby si vystavěli kostel, národní síň, kde by se scházeli v neděli pod jednou střechou. Ze starých kalendářů víme, že si založili nejdříve čtenářské besedy, ochotnické divadlo, pěvecké kroužky, často i kapelu. Jak si byli soběstační! Vše záviselo na jejich přičinění! I to svědčí o jejich zdravém rozhledu, vyspělosti a vlastenectví, že pouhé tři roky po založení Sokola v Praze, založili si i v Americe první jednotu Sokola v St. Louis r. 1865. Následovaly rychle další jednoty v jiných městech, a navazoval se písemný styk s vlastenci v Praze. Dokonce i ženy se přidaly do Sokola, což bylo na tu dobu neslýchaná emancipace. Odkázáni sami na sebe, sdružovali se ve svépomoci. Již r. 1854 založili první Česko-Slovenský Podporující Spolek v St. Louis. Z toho vzešla později ČSA, která slaví 121 let trvání, a řada jiných, dnes silných bratrských pojišťoven. Zakládali se spořitelny a banky. V Chicagu vlastnili Češi té doby percentuelně největší počet rodinných domů. Kdybychom měli vypočítat, co vše v U.S.A, vystavěli, kolik kostelů, národních síní, sokoloven a škol, zdálo by se to neuvěřitelné, poněvadž platy byly tehdy malé a svým počtem Češi a Slováci tvořili poměrně malé procento v moři milionů nových přistěhovalců z Evropy. Odhaduje se, že od r. 1850 do r. 1868, přijelo do Ameriky 42,000 našich lidí z Čech a Moravy. Po občanské válce emigrace ze staré vlasti začala stoupat. Od r. 1901 do r. 1921 vzrostl počet českých [pageend2]přistěhovalců na 140,000, roztroušených po celých Spojených státech. První vlna ze Slovenska začala r. 1873. Do r. 1921 bylo v Americe už na 600,000 Čechů a Slováků. Dle sčítání lidu r. 1930 bylo v U.S.A. 1,400,000 Čechoslováků. Pak ale počet přistěhovalců začal neodvratně klesat. V porovnání s jinými národy, nebyli jsme početně silní, ale pověst jsme vždy měli výbornou. V americkém životě se oceňuje píle a poctivost Čechů a Slováků, jejich smysl pro povinnost a úcta k zákonům. Kdekoli se usadili, kolem sebe vytvořili pěkné prostředí. Přinesli každé farmě, každé městské čtvrti zlepšení a pořádek. Nikdy, nikde nezanechali po sobě “slums”. Z pionýrských “homesteads” jsou dnes nádherné, výstavné farmy. Dnešní sovětští občané by nevěřili, dokud by na vlastní oči neviděli ten ráj na zemi našich svobodných hospodářů v Americe. V krajanských osadách nikdy nebyla zločinnost. Mládež, vychovaná ve spořádaných rodinách a v Sokole, neznala “juvenile delinquency”, s kterou se teď Američané marně potýkají. Krajané šli sem za svobodou, svobody zde dosáhli, a svobody si vážili. Když vypukla první světová válka, pochopili, že nastala jedinečná příležitost, jak bojovat o to, aby se této svobody dostalo i staré vlasti. Byly sice roztržky mezi krajany a nejrůznější názory - jak by ne! - ale konečně se většina spojila ve velké národní hnutí. Až do té doby nebylo možno sdružit krajany v jednu organizaci. Krajanský život byl roztříštěn ve stech, tisících organizací a spolků. Z této spolupráce za války vznikla Československá národní rada americká, která bojuje a pracuje dodnes. President Masaryk popisuje ve své “Světové revoluci” průběh svého jednání s pres. Wilsonem a uznává velkou podporu, které se mu od krajanů dostalo. Krajanská Amerika se stala finanční základnou odboje. Nejenom peníze, ale i syny dala krajanská Amerika. Gen. Štefánik přijel do Spojených států r. 1917, aby agitoval pro Čs. legie. Mluvil nadšeně o budoucím Československu, o společném domovu Čechů a Slováků. Slavný byl příjezd prof. Masaryka do Chicaga na jaře r. 1918. V říjnu se krajané radovali z čs. samostatnosti a právem se hlásili ke svým zásluhám. Dnes se o tom mluví jako o samozřejmosti, ale ve skutečnosti to byl velký boj s mnoha problémy. Těžko se vysvětlovalo Američanům, oč se bojuje. A když byla vyhlášena čs. samostanost, redakce našich novin nestačily odpovídat na dotazy amerických novinářů: “Who are the Czechs? Známe jenom ‘Bohemians’.” “Kde je ČSR?” “How do you spell Czechoslovakia?” V příštích dvaceti letech se ČSR vyznamenalo ve svobodném světě a nemuseli jsme vysvětlovat, že tato progresivní demokracie je v srdci Evropy. Přišel ale Mnichov a byl to jiný nepřekonatelný problém: strach z války tak silný, že ČSR bylo obětováno v zájmu “míru”. A krajané se opět zorganizovali, postavili se za ČSNRA a za čs. vládu v Londýně, a podruhé se bojovalo. Dočkali jsme se porážky Hitlera, ale radost byla krátká. Vlády v ČSR se zmocnili komunisté a boj za svobodné Československo trvá. V této krátké vzpomínce nelze vyjmenovat zásluhy všech našich jedinců, kteří se v Americe proslavili ve vědě, lékařství, v průmyslu i ve vládě. Jsme na ně hrdi. Chtěla bych dnes zdůraznit jen jednu základní myšlenku a to je, že Češi a Slováci měli právě ty vlastnosti, kterých bylo Americe nejvíce třeba, a že právě, díky těmto vlastnostem amerického lidu, se staly Spojené státy zemí blahobytu, pokroku a svobody, žel, chtěla bych ale také zdůraznit i svoje obavy, že tyto pionýrské vlastnosti teď v U.S.A, rychle mizí. Kolem nás svět se nebezpečně mění. Schvalujeme nutné sociální reformy. Dávno jsme si zvykli, že automobil a letadlo zrychlily naše životní tempo a zkrátily vzdálenosti. Tyto změny rádi přijímáme, ale co nás děsí jsou změny v životních zásadách. Naše osvědčené zásady o spořádaných rodinách a o povinnostech k národu jsou dnes mnohdy zavrhovány. Byli jsme vychováni k tomu, že se musí pracovat, že nic není zadarmo, že se za národ musí i obětovat. A nyní se hlásí t.zv. ethnické skupiny, menšiny, o státní podporu na všechno. Čím víc se jim dává, tím větší jsou jejich nároky, a tím menší je jejich vděčnost za to vše, co jim Amerika poskytuje. Je nejvyšší čas, abychom si vzali příklad z pionýrské minulosti. Můžeme začít třeba s “homesteads”. Tentokráte by vláda nenabízela domoviny v divočině, ale sešlé domy v zanedbaných čtvrtích našich velkoměst. Kdo by si dům opravil, přestavěl a udržoval ho pět let, byl by dům jeho. Celé ulice a čtvrtě by tak byly zachráněny. Místo toho máme stále nové a nové “slums”. Měla bych jedno další přání: pamatuji si, že skoro ještě nedávno se dveře našich domů nikdy nezamykaly. Toužebně bych si přála, aby se nám ta zlatá doba poctivosti vrátila. A tím dnes končím svou vděčnou vzpomínku na české a slovenské pionýry. Z událostí v Československu Praha zahájila ofensivu zahraničních Od září lze vyčíst z Rudého práva, mimo domácího popohánění lidu k vyšším výkonům, zvýšený styk se zahraničím. Delegace se střídají, jsou pronášeny pozdravy, přípitky, udělují se řády č. I, číslo II, s řetězem i bez řetězu, více jak za buržoasní republiky. Pro zajímavost uvádíme přehled co, kdo, jak, kam a odkud jel a přijel. Zahraniční ministr USSR Andrei Gromyko přijel do Prahy, byl vítán, připíjelo se, a byl jmenován čestným doktorem práv Karlovy university. Byly mu obětovány dvě strany Rudého práva; dvě další strany když pronesl řeč k 30, výročí zasedání Spojených národů v N.Y. Předseda rady ministrů Bulharska Stanko Todorov přijel do Prahy a byl srdečně vítán. Jeho přípitek zabral dvousloupec R.P. Stejně přípitek soudruha ministra zahraničí B. Chňoupka. Návštěvou v Praze též dlel předseda vlády Iránu Amir Abbas Hovejda, a na pražském hradě mu president dr. Husák předal Řád bílého lva 1. třídy. President Syrie Hafiz Asád vykonal státní návštěvu Československa a byl vyznamenán Řádem bílého lva 1. stupně s řetězem. Vrátil se z návštěvy Jugoslávie místopředseda čs. vlády Jindřich Zahradník. Do Prahy přijela delegace belgických socialistů. V Paříži vedl delegaci ÜV KSČ šéfredaktor Rudého práva Oldřich Švestka; oslavovalo se výročí zrození komunistického listu ĽHumanite. Řád Vítězného února byl udělen presidentem dr. Husákem představitelům Světové odborové organizace založené před 30 lety. Na pozvání předsedy Federálního shromáždění Aloise Indry dlel v Praze návštěvou předseda kongresu Venezuelské republiky Gonzales Borrioso. Delegace URO se vrátila z návštěvy Finska. Delegace KS Indie navštívila Československo. Konaly se rozhovory předsedy vlády ČSSR L. Štrougala s náměstkem předsedy rady ministrů Maďarské lidové republiky I. Huszárem. Věstník - 3 [pageend3]Alois Indra vedl parlamentní delegaci do Kolumbie, kde promluvil v parlamentě. Delegace později navštívila i Argentinu. Předseda federální vlády L. Štrougal dlel návštěvou v Rumunsku, kde došlo k významné dohodě k zvýšení rozvoje obchodních, kulturních styků. Čs. ministr zahraničí se zúčastnil zasedání Spojených národů u příležitosti 30. výročí založení OSN, kde pronesl řeč k shromážděným delegátům. Kanadský ministr zemědělství Eugene Whelan navštívil Prahu. Prohlédnul si výrobu zemědělských strojů a měl rozhovory o možnostech vzájemné spolupráce. Čs. stranická a vládni delegace návštěvou v Moskvě Dne 25. listopadu 1975 odletěla Čs. stranická a vládní delegace na návštěvu Sovětského svazu. Delegaci vedl samozřejmě president a první tajemník KSČ dr. G. Husák, další účastníci byli předseda federální vlády ČSSR Lubomír Štrougal, tajemník ÜV KSČ Vasil Bílák, první tajemník KSS Josef Lénárt, místopředseda vlády ČSSR a předseda české vlády Josef Korčák, a předseda Státní plánovací komise Václav Hůla. Na letišti v Moskvě je přivítal sám Leonid Brežněv a v ulicích za bodavé sněhové vánice tisíce Moskvanů vítalo vzácné hosty z Československa. Rudé právo přináší celostránkové reportáže z cesty a obrázky recepcí a rozhovorů. Není pochyby, že Husák si buduje kult osobnosti a že je dnes neomezeným vůdcem v Československu a že tak zvaní dogmatici z let 1968 neuspěli ve snaze Husáka vytlačit a nahradit ho ještě větším pochlebníkem Moskvy. Ale i tak stačí si přečíst několik řádek první strany Rudého práva, aby bylo jasné o co jde . . . Přípitek soudruha G. Husáka: “Drahý soudruhu Brežněve, drahý soudruhu Podgornyj, drahý soudruhu Kosygine, drazí soudruzi . . . Upřímně vám děkuji, drahý soudruhu Brežněve za milá, soudružská slova, která jste řekl o naší komunistické straně, naší zemi a lidu. Náš lid si stále uvědomuje, že úspěchy uplynulých třiceti let by byly nemyslitelné bez vzájemné spolupráce, pomoci a podpory Sovětského svazu”. Pak následovaly přípitky dalších delegátů, které zabraly několik stran Rudého práva. Zajímavé je, že do Moskvy jel s Husákem Vasil Bílák, kdežto Antonín Kapek a Alois Indra, dva spolehliví dogmatici zůstali doma. Dne 8. října doletěl do Prahy k rozhovorům s čs. představiteli náměstek ministra zahraničních věcí Spojených států amerických pro Evropu Arthur Hartman s doprovodem. Na letišti ho přivítali náměstek ministra zahraničních věcí ČSSR Miloš Vojta a další představitelé ministerstva. Přítomen byl též americký chargé d’affaires Jack A. Perry. Předseda ČSSR Lubomír Štrougal dlel na oficiální návštěvě v Lybii. Obsahem jednání byly otázky hospodářské a politické, a hlavně prý oboustranné vztahy. Zúčastnili se též Pavol Bahyl, ministr všeobecného strojírenství, a Andrej Barčák, ministr zahraničního obchodu. Vřelého uvítání se dostalo delegaci komunistického Vietnamu. Při kladení věnců u hrobu neznámého vojína na Žižkově byli přítomní člen ÜV KSČ Antonín Kapek, ministr národní obrany generál Martin Dzúr, ministr vnitra Jaromír Obzina, primátor hlavního města Prahy, a generalita Čs. lidové armády. Tedy docela nevídaná pocta, která bude stát pracující lid ČSSR větší peníze, neboť vietnamští soudruzi si nepřišli pouze prohlédnout Prahu. Do Teheranu přibyl ministr financí ČSSR Leopold Lér s delegací, aby jednal o hospodářské a vědotechnické spolupráci. Na třídenní návštěvu přiletěla do Československa delegace 4 - Věstník školství Francie s ministrem školství Reném Habym. Syn generálního tajemníka komunistické strany Chile Luis Corvalána navštívil Prahu. V pražské Lucerně se sešlo (prý) na 4.000 mladých lidí, kteří demonstrovali proti obvinění a věznění Corvalána. Již po měsíce vede čs. komunistický tisk kampaň proti souzení Corvalána a snaží se vzbudit světovou veřejnost k jeho záchraně. Jeho syn Luis Alberto Corvalán navštívil další komunistické země Východní Evropy a naposledy byl návštěvou v Bulharsku. Dne 27. října došla zpráva ze Sofie, že Luis A. Corvalán tam zemřel na srdeční infarkt. Počátkem listopadu americký delegát u Spojených národů podal návrh, aby ve všech zemích byli propuštěni političtí vězni. První proti tomuto návrhu byly země komunistického bloku se Sovětským svazem v čele. Prý USA nemá morálního práva podávat takový návrh ve Spojených národech, neboť sama porušuje pravidla lidských práv. Samy však tento návrh za svůj nevzaly, což dokazuje jejich licoměrnost nad kterou se již nikdo nepozastavuje. Kdyby byly měly zájem o svobodu Luise Corvalána, mohly přistoupit na návrh chilského generála Pinocheta, když před rokem projevil ochotu propustit několik set politických vězňů, když odejdou z Chile s podmínkou, že Sovětský svaz učiní totéž. Cirkus kolem détente Není dne, aby nebyl v Rudém právu článek o helsinské dohodě, hlavně o tom, jak tuto dohodu nekomunistické státy porušují. Obyčejně se tak děje v podobě dopisů redakci: Čtenář J. M. z Bratislavy se ptá, jak řeší helsinský dokument otázku diskriminace zahraničního obchodu, tedy politiky, kterou kapitalistické země uplatňují vůči socialistckým zemím . . . Dle Rudého práva závěrečný akt helsinské konference stanoví zásadu rovnosti. Ale na rozvoj obchodu navíc má působit příznivě uplatňování doložky nejvyšších výhod, která je právním vyjádřením zásady diskriminace. Uplatňování doložky nejvyšších výhod však není kapitalistickými státy prováděno vždy v plném rozsahu. Projevem toho jsou překážky zavedené vůči Československu po únoru 1948. Odstranění těchto překážek nebude zřejmě jednorázovým aktem. Dále, je tu otázka Francie. Podepsala sice v Helsinkách závažný dokument, ale porušuje úmluvu jakoby nevěděla, že Evropou vane nový vítr. Tak prý na televizní stanici čís. 2 byli diváci nuceni sledovat pomlouvačný film a diskusi o současném Vietnamu. Vzápětí zařadila stanice divoce antisovětský pořad Žít v Moskvě, a do třetice na prvním televizním kanálu byl útok bývalého čs. občana J. Pelikána proti socialistickému Československu. Tento pořad Žít v Moskvě si připravila prý francouzská televize za návštěvy francouzského presidenta v Sovětském svazu. Dala slovo otevřeným nepřátelům Moskvy a zkreslila odpovědi sovětských občanů francouzským reportérům. Pořad končil výzvou k bojovnému antisovětismu. Stanice TF 1 dala prý již po druhé příležitost J. Pelikánovi k pomlouvání Československa, které prý přirovnává k Chile. Když někdo nesdílí jeho názory je prý označen za špatného Čecha. Orgán francouzské komunistické strany Ľ Humanitě napsal o Pelikánovi, že se přidal k nepřátelům skutečného socialismu a komunismu. Do francouzské televise se prý duch Helsinek ještě neprobil. Tak si to představují komunisté, nikdo je nesmí kritizovat, USA proti nim diskriminuje, neboť jim nechce dát doložku nejvyšších výhod atd. Že pražský režim pokulhává v plnění helsinských dohod, Praha nechce připustit. Přes veškeré ubezpečování a pobízení, aby duch byl dodržován, Praha přehlíží Basket 3 helsinské deklarace o výměně osob a [pageend4]informací. Stále ještě odmítá udílet visa k návštěvám Československa a výjezdní povolení do USA. Když bývalý státní sekretář Spojených států Rogers vyjednával v Praze novou obchodní smlouvu, prohlásil po návratu: “Czechoslovakia still has a long way to go”. Čs. komunisté jdou, ale opačným směrem. Poláci, Maďaři, i Bulhaři mají lepší obchodní i diplomatické styky s USA než čs. komunisté. Nezdá se, že by to bylo jen vinou Moskvy. 2000 lokomotiv do SSSR V měsíci září měla ČKD Praha velkou slávu. Továrnou projela nová motorová lokomotiva s číslem 2000. To je dvatisícová lokomotiva dodaná do Sovětského svazu za posledních deset let. Byli přítomni čs. i sovětští funkcionáři. Gen. ředitel ČKD ing. Rychtecký prohlásil mimo jiné, že výroba tak velké serie jediného typu je ve světě ojedinělá. Spolupráce s SSSR umožnila prý nebývalý rozvoj výroby dopravní techniky. V šesté pětiletce se dále zvýší dodávky lokomotiv pro sovětské železnice. Sovětští odborníci prý oceňují kvalitu a spolehlivost čs. strojů. Má tedy ČKD zaručenou práci s dodávkami pro SSSR na věčné časy. Obrana lidu napadá poúnorové emigranty Dle Obrany lidu převážná většina politiků a propagandist západních buržoazních kruhů se neodvažuje vystupovat veřejně proti mírovému soužití, jenom síly pravice si to dovolují, “hawks” typu senátora Jacksona, ideologové vojensko-průmyslového komplexu, generálové NATO, maoisté a československá poúnorová emigrace, která se prý nezměnila. “Ani po dvaceti letech,” napsal redaktor Pejskař v Českém slově v květnu, “se nesmíme odchylovat od programu, který jsme si dali v roce 1955. Žijeme v době tzv. koexistence, politiky uvolňování. Jenže svoboda si žádá odvahu ji bránit, je-li napadena v kterékoli části světa. Je ji nutno bránit důsledně i zbraněmi. Dokud se tak nestane, svobodný svět bude ztrácet jednu pozici za druhou”. Za dvacet let se však svět zásadně změnil, odpovídá Obrana lidu, redaktor Pokorný, socialismus je silný jako nikdy před tím v minulosti. Upozorňuje na lidová revoluční hnutí v Portugalsku, zítra třeba v Řecku, Italii, Peru nebo Somálsku a na fiasko ve Vietnamu, Kambodži, na Středním východě i jinde. Soudruhu Pokornému, který mluví o té síle socialismu v Československu, bychom rádi odpověděli: ať otevře hranice a povolí svobodné volby a hned se uvidí, kde je ta síla socialismu-komunismu. Z Washingtonu National Conference on Citizenship (1975) se konala v září ve Washingtone v rámci oslav Bicentennial. Při té příležitosti byl vystaven v National Archives originál Americké Deklarace Nezávislosti. Slavnostního obřadu se zúčastnila řada významných osobností z amerického veřejného života, včetně Vice Presidenta Nelsona Rockefellera. Československou národní radu americkou zastupovala s. Milada Hornová. V listopadu uspořádaly slovinské organizace ve Washingtone slavnostní banket na počest 80. narozenin bývalého guvernéra státu Ohio a U. S. senátora Franka Lausche. Ústředí ČSNRA zastupoval br. Dr. Joseph Hašek. 29. listopadu se konala ve Washington Hilton konference organizace American Council on the Teaching of Foreign Languages. Při té příležitosti byl předveden program Czech Ethnic Heritage Studies, vypracovaný v Kirkwood College, Cedar Rapids, Iowa, profesorkou Florence Masters z fondů poskytnutých pro tento účel Department of Health, Education and Welfare, Office of Education, Title IX, Ethnic Heritage Studies. Kirkwood College byla jednou z kolejí a institucí, kterým byly přiděleny státní fondy na vypracování programu týkajících se etnických studií. S pomocí českých organizací v Cedar Rapids podařilo se Florence Masters vypracovat “pilot program” pro české etnické studium, který je možno adoptovat pro etnická studia jiných národností. Program Kirkwood College, o který je zájem i v Australii, byl jediným, který byl předveden na výše uvedené konferenci, pokud se týká etnických studií. Československou národní radu americkou, která byla profesorce Florence Masters nápomocná poskytováním vhodného materiálu, zastupovala s. Anna Faltusová, Ve dnech 2. a 3. prosince 1975 se ve Skyline Inn ve Washingtone konala konference National Ethnic Studies Assembly, na které jako delegát Ústředí ČSNRA zastupovala s. Anna Faltusová. Novým presidentem organizace byl zvolen Dr. Michael S. Papp z Clevelandu, Ohio, který se narodil na Podkarpatské Rusi a mluví česky. Dr. Papp je v Clevelandu předsedou Intercollegiate Council on Ethnic Studies. Je také jedním z 15 členů Poradního Sboru (Advisory Council), pro záležitosti týkající se etnických otázek, jehož členové byli jmenováni Presidentem Fordem. Předsedou tohoto Poradního Sboru (Advisory Council) je The Honorable Ralph Perk, starosta Clevelandu, který je čs. původu. Konference zhodnotila dosavadní činnost a připravila program pro další období. Delegáti měli při této příležitosti oběd na Capitol Hill se senátorem Richardem S. Schweikerem, “otcem” Ethnic Heritage Studies, a jeho legislativním assistentem. Po obědě navštívili delegáti některé senátory a poslance, kteří mají o tento program zájem, jako sen. Taft, Percy, Byrd of W.V., Magnuson, posl. Flood a j. Odpoledne byla schůzka na Department of Health, Education and Welfare s Dr. Duane J. Mattheis, Deputy Commissioner, Office of Education a Mr. Edward Meadorem, vedoucím programu Ethnic Heritage Studies, a kterými byly probrány různé otázky spojené s tímto programem. Zprávy oblastí a odboček Odbočka Washington, D.C. Valná hromada odbočky ČSNRA ve Washingtonu, D.C. se konala dne 21. listopadu v Chevy Chase Community Center za účasti 71 členů. Po přečtení zprávy předsedy a úředníků výboru, Valná hromada udělila odstupujícímu předsednictvu absolutorium. Potom bylo přikročeno k volbě nového výboru tajným hlasováním. Byl zvolen ve složení: br. Pavel Šturman, předseda; br. Herbert Naylor, místopředseda; br. Lubor Krafka, jednatel; ses. Milada Hornová, pokladní. Členové výboru: Irena Lettrichová, Jaroslav Němec, Jan Oblonský, Zdeněk Rakušan, Ernest Šturc, Rosa Valila. Br. Josef Kučera byl pověřen vedením časopisu, který byl přejmenován na “Zpravodaj”. Buletin čs. demokratických organizací ve Washingtonu, vydávaný asi šestkrát do roka, je bezplatně posílán na všechny nám známé rodácké adresy. Adresa pro dopisy: 8750 Georgia Ave., Apt. 323 A, Silver Spring, Md. Tel. 588-1950. Redakční závěrka příštího čísla: 31. ledna 1976. V posledním čísle Zpravodaje byla uveřejněna výzva odbočky: Členové odbočky, pokud mají “American Bulletin”, našli tam zprávu o návrhu poslankyně Millicent Fenwick a senátora Clifforda P. Case na zřízení 11-členné komise, která by dozírala na dodržování a provádění ujednání dohody v Helsinkách, zejména pokud jde o “spolupráci v humanitárních oblastech”. Oba návrhy (H.R. 10193 a S 2979) jsou identické a jsou podporovány řadou poslanců a senátorů. Věstník - 5 [pageend5]Zřízení a působnost tohoto “Watchdog Committee” má velký význam pro naši činnost v zájmu lidu Československa a je žádoucí, aby tento zákon byl brzy projednán. Proto vyzýváme čtenáře Zpravodaje, aby psali svým zástupcům v kongresu a žádali je. aby návrh H.R. 10193, resp. S 2979, podporovali. O bližší informace pište Zpravodaji nebo telefonujte (večer) 387-8066. Oslavy 28. října v Los Angeles 57. výročí vytvoření samostatné Československé republiky bylo oslaveno v Los Angeles velmi důstojně. Nádherné podzimní počasí v neděli dne 26. října přivedlo před radnici v Los Angeles téměř 200 Čechoslováků, aby se zúčastnili slavnostního vztyčení československé vlajky na počest 57. výročí. Slavnost začala ve 2 hod. odpol. československou státní hymnou. Program zahájil Dr. Otto Turchan, předseda SVU v Los Angeles. Hlavní projev o významu 28. října přednesl Ing. Jiří Breber, předseda odbočky ČSNRA v Los Angeles. Proklamaci starosty L. A. přečetla sestra Nekudová, členka Sokola L.A. Slavnost ukončil Rev. Jaroslav Popelka, S.J. Této slavnosti se zúčastnili též delegáti symposia SVU z Los Angeles a z odboček v Chicagu, Washingtonu a New Yorku. Za organizaci Captive Nations přednesl krátký projev zástupce polské delegace pan Szutkiewitz. Ukrajinskou delegaci zastupoval pan Zachar. O důstojnější ráz oslav se zasloužili účastníci v národních krojích a mládež ve skautských stejnokrojích. Ve stejný den dopoledne u příležitosti našeho národního svátku konala se v kapli Helpers Convent česká bohoslužba. Odpoledne ve 4 hod. uspořádala odbočka TGM ČSNRA v Los Angeles velmi hodnotný kulturní program, kde bylo mezi jiným vzpomenuto významu čs. legií a jejich podílu na vytvoření našeho samostatného státu. V první části programu upoutaly na sebe pozornost žačky hudební školy pana Votruby - Káča Nováčkova a Kristina Šanderová. Největší potlesk patřil paní Růži Pajdarové za nádherný přednes písní Josefa Stelibského. Všichni účinkující svými výkony potvrdili, že v našich řadách máme mnoho dobrých umělců a že nám vyrůstají další. V sobotu dne 25. října uspořádal SVU v Los Angeles symposium na paměť 125. výročí narozenin T. G. Masaryka. Účast na oslavě vztyčení čs. vlajky patřila k závěru tohoto symposia. Výroční členská schůze ČSNRA se koná dne 11. ledna. Odbočka Portland, Ore. Ses. Mary Martinova oznamuje, že v listopadu se konala výroční schůze a že byli zvoleni tito úředníci: Frank Schiller, předseda; Joe Janáč, místopředseda; ses. J. Rybáková, tajemnice; George Doležal, pokladník. Chicagská oblast Dne 8. prosince se konala schůze přípravného plesového výboru. Za spolupráce s předsedou chicagské oblasti br. Františkem Kalkusem, ses. Míla Ferjenčíková se ujala předsednické funkce. Ples se koná dne 21. února v Sokole Tábor v Berwynu. Za chicagskou oblast byli jmenováni dva zástupci do výboru České útulny: br. František Kalkus a Alois Šalomoun. Odbočka “Západní předměstí” konala svoji výroční schůzi ve středu 17. prosince 1975 v Mid America v Ciceru. Schůzi zahájila předsedkyně odbočky ses. Vlasta Vrázová uvítáním přítomných. Od čtení zápisu z poslední schůze - i zápisu ze schůze výroční, konané v prosinci m.r. - bylo na návrh přítomného členstva upuštěno, neboť zápisy byly uveřejněny ve Věstníku ČSNRA. Členstvo jejich obsah odsouhlasilo. Ses. Marie Langová podala výroční zprávu tajemnice odbočky. Uvedla, že odbočka vyvíjela v r. 1975 dobrou činnost, pořádala své schůze čtvrtletně, a její členky a členové se zúčastnili všech akcí pořádaných ČSNRA. Pomáhali prací na Čs. dnu, na plese ČSNRA, ve stánku na národnostním bazaru Folk Fair, zúčastnili se oslavy 28. řijna - a také průvodu porobených národů. Odbočka si vedla úspěšně i po finanční stránce a věnovala ústředí dar $300.00. - Ve schůzi pořádané 19. března podala předsedkyně odbočky ses. Vlasta Vrázová přehled o činnosti ústředí ČSNRA. Potom vzpomněla výročí narození pres. Osvoboditele, Tomáše G. Masaryka - a výročí úmrtí jeho syna Jana Masaryka. Hovořila o návštěvě Jana Masaryka v Chicagu v r. 1946, kdy přijel na velkou krajanskou schůzi, pořádanou v Sokole Chicago ve prospěch Americké pomoci Československu. Dr. Bedřich Kent připojil vzpomínku na setkání s Janem Masarykem v Praze na mezinárodním sjezdu studenstva, ses. Věra Rokničová přečetla český překlad z knihy M. Davenportové o Janu Masarykovi a recitovala Jarní romanci Jaroslava Vrchlického. Schůze 18. června měla poněkud slavnostnější rámec, neboť připadla na den narozenin ses. Vlasty Vrázové. Tajemnice odbočky ses. Vrázové jménem všech přítomných upřímně blahopřála a předala jí kytici růží. Přítomný předseda ČSNRA dr. Mikuláš Ferjenčík ses. Vrázové blahopřál jménem předsednictva ČSNRA a v krásném projevu zhodnotil význam její dlouholeté práce pro dobro Československa, hájení demokratických svobod ve Spojených státech a v celém světě, a pro dobro Čs. národní rady, které byla ses. Vrázová dlouhá léta předsedkyní. Poděkoval jí za její neocenitelnou činnost, vydávání obou časopisů Rady, a za všechnu její práci další. Ses. Rokničová přednesla Klátilovou báseň “O českém novináři”. Následoval program, který byl schůzi předurčen: přednáška ses. Vrázové, resp. vzpomínání k stoletému založení Svornosti - a na uvítání první krajanské výpravy v Praze. Schůze 17. září přinesla v referátu předsedkyně odbočky zprávu o návštěvě Dr. M. Ferjenčíka, předsedy ČSNRA, v Bílém domě. Podala též rozbor mezinárodní situace po podepsání úmluvy v Helsinkách. V zábavní části programu schůze promítli manž. Harnovi barevné diapositivy, zaslané jim přítelem z Prahy. Výroční zpráva tajemnice byla přítomnými schválena. Rovněž zpráva pokladní odbočky ses. Emily Rohelové, která vykázala dobré hospodaření odbočky, jež - kromě odvedení členských příspěvků - odbočce umožnilo věnovat ústředí dar $300.00. Zpráva pokladní byla přítomnými schválena a odstupujícímu výboru uděleno absolutorium. Poté bylo přikročeno k volbám nového výboru. Všichni dosavadní členové výboru přijali úřady i pro rok 1976: Předsedkyně: Vlasta Vrázová, místopředsedkyně: Lada Svrčkova, tajemnice: Marie Langová, pokladní: Emily Rohelová, revisoři účtů: Vincent Pleva a Frank Janečka, delegáti do Oblast, výboru: V. Vrázová, L. Svrčkova, E. Rohelová, M. Langová. Pak se ujal slova předseda Oblast, výboru Chicago br. Frank Kalkus. Promluvil o zahájení příprav plesu ČSNRA, který bude uspořádán 21. února 1976, o plánech na uspořádání Čs. dne v rámci oslav 200. výročí USA, a vyzval všechny přítomné k úzké spolupráci. V zábavní části schůze promítli manž. Harnovi další krásné snímky z Prahy. Promítání i slovní doprovod Ing. Harny ocenili srdečným potleskem. Pohoštění, připravené laskavými členkami, bylo vpravdě vánoční, právě tak jako nálada, s níž se přítomní po schůzi rozcházeli. Marie Langová, tajemnice 6 - Věstník [pageend6]Výroční schůze Odbočky ČSNRA “Dr. Milada Horáková” a večer o sletu v Curychu 1976 Výroční schůze odbočky ČSNRA “Dr. Milada Horáková”, která v letošním roce oslavila 25 let svého trvání a práce, konala se ve čtvrtek 11. prosince 1975 v budově Mid America Federal na Čermákově třídě v Ciceru, Ill., a byla spojena s večerem o IV. sletu Čs. Sokolstva v zahraničí v červenci 1976 v Curychu ve Švýcarech. Předseda br. Dr. Antonín Hřebík uvítal přítomné a hosty - bratry Vladimíra Bartoše a Františka Kalkuse z odbočky ČSNRA “28. říjen” - a představil novou členku odbočky s. Jarču Kolbabovou, která byla uvítána radostným potleskem. Vzpomněl dále, že v uplynulém roce zemřeli dva členové odbočky - 19. února s. Marie Krizová a 24. května 1975 br. Jerry R. Maděra. Jejich památka byla uctěna povstáním a minutou ticha. Po schválení zápisu ze schůze a současně oslavy 25 letého trvání odbočky z 11. září 1975, který přečetla tajemnice s. Ludmila Kosová, byly podány zprávy, které podali předseda br. Ant. Hřebík o celoroční činnosti odbočky a pokladní s. Anna Hřebíková o příjmech a vydáních v roce 1975. Revisor účtů br. Václav Ženíšek oznámil, že provedl revisi pokladní knihy a všech účetních dokladů, že shledal vše v úplném pořádku a na jeho návrh bylo odstupujícímu výboru uděleno absolutorium. Po zahájení voleb br. Josef Němeček navrhl, aby na rok 1976 byli zvoleni stejní činovníci jako v r. 1975, což bylo přijato a na rok 1976 byli jednomyslně zvoleni bratři a sestry: předseda br. Dr. Antonín Hřebík, místopředsedkyně Anna Vlasáková, tajemnice Ludmila Kosová, pokladní Anna Hřebíková, revisor účtů Václav Ženíšek a delegáti do Oblastního výboru ČSNRA v Chicagu Dr. Antonín Hřebík, Ludmila Kosová, Anna Hřebíková a Václav Ženíšek a náhradnice Marie Sázavská. Po volbách bylo provedeno slosování výherních knížek a šťastným výhercem první ceny - granátového prstenu - byl br. Josef Jakl. Výherci dalších pěti cen byli sestry a bratři: Anna Vlasáková, Antonín Smunt, Bláža Čiháková, Bessie Kinst a Marie Sázavská. Předseda br. Dr. Antonín Hřebík pak podrobně promluvil o IV. sletu Čs. Sokolstva v zahraničí, který se bude konat ve dnech 2. až 4. července 1976 v Curychu ve Švýcarech, o který se jeví mimořádný zájem a k němuž se chystá řada výprav, zvláště velká výprava Amerického Sokolstva. Po svém projevu zodpověděl otázky, týkající se zájezdu na tento slet, jeho ceny, možnosti ubytování v Curychu, konání zajímavé cesty po Evropě anebo kratších výletů po Švýcarech. Všem účastníkům byly rozdány pohlednice, které k tomuto sletu vydalo Čs. Sokolstvo v zahraničí podle návrhu br. Sávo Rokniče. - V závěru večera br. Josef Jakl promítl barevný zvukový film o Švýcarech. Po ukončení pořadu bylo podáváno pohoštění, které se svými spolupracovnicemi ochotně připravila místopředsedkyně s. Anna Vlasáková a při němž účastníci setrvali dlouho do večera v družném rozhovoru. Bratr předseda pak přál všem účastníkům krásné a pokojné Vánoce a hodně zdaru a úspěchů do Nového roku 1976! L.K. DARY NA ČINNOST ČSNRA: Odbočka ČSNRA San Francisco.........................................$100.00 Mr. and Mrs. Adolph Cierny, IL........................................ 50.00 Dr. and Mrs. George Matula, IL........................................ 25.00 Mary Boháčova, IL.............................................................. 25.00 Jednota čs. inženýrů, Chicago ............................................ 21.00 Milan Košař, IL.................................................................... 20.00 Ann Greenspan, NY ............................................................ 20.00 Frank R. Sennot, IL............................................................ 14.00 Mr. and Mrs. Jan Sopoci, NJ.............................................. 11.00 Mr. and Mrs. Lubo Tudor, FL....................... 6.00 Upozorňujeme všechny laskavé dárce, že částky zaslané ústředí v rámci nálepkové akce pro početnost v rubrice “Dary na činnost ČSNRA” neuvádíme. IN MEMORIAM: zesnulého manžela, p. James V. Čiháka, věnuje Blanche Čiháková, IL.................................................$50.00 sestry, pí. Boženy Hujerové-Najmanové, zesnulé v Masečíně u Štěchovic, ČSR, věnuje Dr. Karel Hujer, TN $20.00 zesnulé sestry věnuje členka odbočky ČSNRA v San Franciscu, ses. Marie Kolaříková, CA........................ $20.00 zesnulého člena odbočky ČSNRA “Západní předměstí”, dlouholetého, obětavého člena Národní rady, Antonína Rohela Charles Rohel, bratr............................................................ $10.00 William H. Rohel, synovec.................................................... 15.00 manž. Fred a Eleanor Rohelovi, synovec s manželkou.................................................................... 15.00 pí. Anna Nielson, neteř.......................................................... 10.00 Vlasta Vrázová........................................................................ 10.00 Marie Langová........................................................................ 10.00 Anton Smunt.......................................................................... 10.00 Jos. Šťastný s manželkou...................................................... 5.00 pí. Josephine Klodnerová...................................................... 5.00 SVU v Chicagu Pracovní skupina SVU v Chicagu konala Valnou hromadu v patek večer, dne 29. listopadu v Lincoln Federal Savings v Berwynu. Schůzi zahájil předseda Dr. Jan Micka. O činnosti promluvil Dr. František Schwarzenberg. Zvoleni byli: Dr. Bedřich Šalanský Kent, předseda a pí. Božena Riedlová, tajemnice. Bylo poděkováno odstupujícímu předsedovi Dr. Mičkovi, načež nový předseda se ujal slova. Ve své přednášce na théma détente, o vztazích mezi Spojenými státy a Sovětským svazem a historii těchto vztahů a komunistických záměrů, měl na mysli též Československo. Byla to přednáška velice časová a zajímavá, která by měla být plně využita. PLES Čs. národní rady americké Chicagská oblast se koná v sobotu dne 21. února v Sokole Tábor v Berwynu Věstník - 7 [pageend7]Č. S. A. Nejstarší bratrská a sesterská podpůrná jednota v Americe jest připravená poskytnout! Vám nejvýhodnější druhy životních pojistek plně zabezpečujících Vaši ochranu. Rovněž nabízíme pojistky poskytující pravidelný starobní důchod jakož i pojistky hypoteční. Další informace ochotně podají: CZECHOSLOVAK SOCIETY OF AMERICA “Pioneer of Fraternal Life Insurance” CSA PLAZA Telefony (312) 795-5800 - (312) 242-2224 2701 SOUTH HARLEM AVENUE BERWYN, IL 60402 VĚSTNÍK CZECHOSLOVAK NATIONAL COUNCIL OF AMERICA 2137 So. Lombard Ave. - Room 202 Cicero, Illinois 60650 Second Class Postage Paid at Chicago, Illinois 436 MOVING? Please use this address label and mail it with your new address to VESTNÍK. [pageend8]
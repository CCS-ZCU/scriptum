Manifest Českých dětí My, české děti vyhlašujeme, že svatováclavská koruna, české království trvá. Připravujeme se na příchod nového krále, což je náš nejvyšší cíl. Král z Boží milosti je Bohu odpovědný za svou zem a za svůj lid. Král je záštitou slabých proti mocným a bohatým, král je záruka. Ochraňuje lesy, zvěř, přírodu proti vládnoucím kriminálním živlům, bez nejmenšího pozastavení loupícím a ničícím poklady země, aniž by sami to, co jí vzali, nahradili. Král je zákon, před kterým jsou si člověk, strom, zvíře, půda, les rovni, a jakékoliv jednání jednoho na úkor druhého je zločin. Král pronajímá svému lidu zemské statky, nebo je dává v dědičné držení, a má radost, když se jeho lid s úctou stará o dědictví země a s láskou obhospodařuje půdu - matku, ze které on sám před tisíci lety vzešel. Království je posvátné dědictví a posvátné dědictví je ta největší úcta ke všemu, ke každému stromu, potůčku, hoře, mravenci v lese, k lidem a k jejich dílu, k důstojnosti každého jednotlivého člověka. Království není vláda menšiny na úkor většiny, či vláda většiny na úkor menšiny, království není vláda několika tisíc hrabivců, samozvanců, darmožroutů a parazitů země a národa. Království je posvátné. [pageend1]
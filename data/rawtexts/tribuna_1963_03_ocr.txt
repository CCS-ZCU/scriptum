tribuna LIST ČESKOSLOVENSKÉHO ZAHRANIČNÍHO ÚSTAVU V EXILU Č Í S L O 3 1963 ROČNÍK XV. OČ JDE Dvacátý osmý říjen Slyš, národe můj: nechť pravda Páně zvítězí a z Čech jak dosud dál nechť plá lidstva ideál . . . (Josef Suk, Pochod “V nový život.”) Básník se mýlil. Boj českého národa nenastal dnem 28. října 1918. Nabyl jiné formy, národu se dostalo nových práv a nových odpovědností, ale jeho boj ani nepočal, ani neskončil. Masarykovo úsilí o československou samostatnost bylo jen další etapou v historickém vývoji našeho národa. Ačkoli se 28. říjen stal právem symbolem naší svobody, byla svoboda sama jen plodem historického poslání našeho národa, republika pak novou pevností, z níž československý národ usiloval o naplněni své dějinné role. Masaryk sám odůvodňoval nutnost samostatného státu tím, že v tvrdohlavém a germanizujícím Rakousku nemůže český národ pokračovat ve svém historickém díle, že by v Rakousku ztratil svoje posláni a oprávnění své existence v díle na evropském a lidském souručenství. Od tradice svatováclavské husitskými boji, muži rázu Husa, Jiřího z Poděbrad, Komenského, Kolára, Havlíčka, Palackého přinášel český národ evropské kultuře a vývoji souvislý a jednoznačný podíl, který byl při nejmen- šim rovnocenný přínosu mnohých větších národů. Prakticky žité křesťanství knížete Václava, boj za pravdu Mistra Jana Husa, Chelčického a Komenského bratrství, Palackého “spění k božnosti” a Masarykova “spolupráce na plánu Prozřetelnosti” se v oblasti politické projevily v hluboké a zásadní oddanosti českého národa myšlenkám demokracie, sociální spravedlnosti, národního sebeurčení a uvědomělé mezinárodní spolupráce. Když mu pošetilost Rakouska zabránila ve sledování jeho historického úkolu, došlo k rozkolu mezi monarchií a českým národem a k rozpadu monarchie, která si podkopala jeden ze svých pilířů. Boj Masarykův byl tedy především bojem o poznání a vědomé naplňování smyslu samé existence národní, o oprávnění života národa pod zorným úhlem věčnosti. Jeho prvotním úsilím nebylo rozbití Rakouska, nýbrž takové státní uspořádání, v němž by Češi — a Slováci — mohli spolu plnit svou národní povinnost: uskutečňování humanity. Masarykův vliv, podporován obrozeným národním sebevědomím, příkladem a novou oslavou světlých dob české historie, i našimi legiemi, dokázal, že prvá republika BYLA pokračováním národní tradice. Dostalo se jí moderní formy humanitní demokracie, která usilovala o politickou a sociální spravedlnost a bojovala o mravnost v životě národním i mezinárodním. Toto úsilí předurčilo Československo k tomu, aby se stalo pilířem a příkladem demokracie v Evropě. 28. říjen dostal novou náplň — nebyl jen dnem, kdy se republika stala samostatnou. Byl dnem manifestace odhodlanosti malého národa hájit spravedlnost v mezinárodní politice, bránit demokracii a pravdu. V době před mnichovskou krisí si byl celý národ zajedno v tomto chápání smyslu svého státu a byl připraven se obětovat pro obhájení lidskosti a jejího politického vyjádřeni: demokracie. Svět je si vědom kapitoly hanby, s kterou bylo jméno Mnichova vepsáno do dějin, ale málokdo chápe, jak strašlivou ránu zasadil našemu národu. A přesto si už během II. světové války bere tento malý národ na sebe ještě větší úkol: vytvořit syntézu demokracie a socialismu, která by překonala protiklady Západu a Východu a umožnila jim tak spolupráci, k níž byla jen jedna alternativa: nové války s nesmírnými ztrátami pro lidstvo. Beneš věřil, že SSSR dovolí tento vývoj ve svém vlastním zájmu; že chápe sám, jak dosavadní metody komunistické diktatury jsou nemožné a neúnosné a že agrese proti Západu se nemůže skončit jinak než katastrofou. Dnes, o dvacet let později, dochází komunistické vedení proti své vůli k těmže závěrům. Je historickou hanbou československých komunistů, že otrocky sloužili Stalinovi a na jeho rozkaz zničili vznešený pokus československé demokracie o naplnění humanitních ideálů vytvořením nového typu demokratického státu s plánovaným hospodářstvím, se svobodou a rovností pro všechny. Odpovědnost československých komunistů za rozrušení národního života je hrozná. Národ, který během tisíce let svých dějin zasahoval do evropské historie vždy na straně nejpokrokovějších sil lidstva, byl nyní redukován na jazykovou jednotku, která papouškuje a tupě provádí ip pí?, jeho humanitní tradini Takové nonížení se musí projevit a projevuje na celém národním živote. Odňavše národu jeho poslání, vzali mu komunisté smysl života. Jednotlivcům pak zůstalo jen starat se o sebe: sobectví, apatie, rezignace. To je pravý důvod naší dnešní zchátralosti. Zatím co nechávají vnější schránku národního života — českou a slovenskou národnost — pracují na rozleptání jeho náplně: uskutečňování humanitních ideálů. Snižují národ s tisíciletou historií a slavným podílem na lidském úsilí o lepší budoucnost člověka na úroveň Uzbeků, z jejichž národní existence nezbylo než jméno. Vítězství komunismu v Guineji je jim bližší než naplňováni humanitních tradic, na nichž spočívá oprávněni samé existence českého národa. Diktátoři budoucnosti budou prý umlčovat své odpůrce tím, že jim operací mozku odejmou paměť a individualitu. KSČ od převzetí moci provádí tutéž operaci na českém a slovenském národě: bere mu jeho minulost a jeho identitu. Velké postavy českých dějin, které určovaly povahu českého národa a československého poslání, jsou líčeny jako historické kuriozity anebo třídní nepřátelé; z jejich přesvědčení a odkazu jsou národu předkládány jen zkroucené a smysl nedávající zlomky; tisícileté mravní vypjetí národa je rozkouskováno násilným třídním výkladem dějin tak, že se ztrácí jeho jedinečná souvislost a velikost; národní historie je líčena jako pouhý tápavý úvod k velikému okamžiku, kdy přiopilý Klement Gottwald se Slánským a Čepičkou po boku chraplavým hlasem vykřikoval na Staroměstském náměstí konec československé demokracie. Je tomu teprve několik měsíců od doby, co aparát KSČ musel uvolnit svou kontrolu nad národním životem, aby aspoň omezené skupině těch, které dosud zavíral, pronásledoval a umlčoval, dal možnost vytáhnout národ z mravní, politické a hospodářské nicoty, do které jej patnácti léty neomezené vlády přivedl. A přestože od komunistického vyhlášení bankrotu uplynula tak krátká doba a přestože jen malé části národa — jen komunis- [pageend1]tům — je dovoleno podílet se na těchto záchranných pra- cech, myšlenkový kvas a ruch v Československu je překvapující a radostný. Bude však mít jen jepicí život, nenaváže-li vědomě na mravni poslání Československa a na kulturní národní tradici tak, jako národní obrození navazovalo vědomě na odkaz husitů a Českých bratří; nepromýšlí, nepřebere a nezačlení-li do svého díla vše, co je v učeni našich národních vůdců nadčasové a trvalé: věčnou platnost a věčnou závaznost mravního posláni českého a slovenského národa, které všem jeho generacím předávají dějiny slovy Husova příkazu: Miluj pravdu, hledej pravdu, uč se pravdě, prav pravdu, drž pravdu a braň pravdy až do smrti. ZE STUDENĚ VÁLKY Fronty jsou v pohybu Rudá Čína vstoupila na jeviště světové politiky jako jeden z rozhodujících činitelů. Konfrontace KS SS s KS Číny je uzavřením dlouhého přípravného pochodu, ve kterém KS Činy získávala jednu pozici za druhou a Sovětský svaz se více méně musel omezit na konsolidaci a zajišťování toho, co už měl. Po ukončení experimentu s komunami, který byl obdobou válečného komunismu sovětského, zavedla komunistická Čína svou versi “NEPu” dalekosáhlým uvolněním hospodářských opatření a plánů a zajistila si tak poměrně rychlý vzestup hospodářské aktivity. To neznamená konec hladu, ale je to hlad na komunistické poměry “přijatelný”. Sklizeň je lepší a Rudá Čína znova nabízí vývoz potravin a jiných produktů Japonsku, Velké Britanii a jiným. Toho bylo dosaženo přesto, že SSSR zastavil hospodářskou pomoc právě v nejhoršim údobí čínského hospodářského zhroucení, a bez této pomoci. V zahraniční politice dobyla komunistická Čína dvou dosud plně nedoceněných úspěchů, a to právě použitím metod, které prosazuje v komunistickém hnutí a které Chruščov a KS SS zavrhují jako riskantní a sebevražedné. Prvním byla úspěšná agrese v Indii. Během několika dnů Rudá Čína rozprášila indickou armádu a pokořila Indii, která v očích celé Asie byla jediným státem, jehož prestyž a moc konkurovala prestyži a moci čínské. Výsledek se projevil téměř okamžitě: šest afro-asijských neutrálů, kteří dosud byli na straně Indie, přešlo s vlajícími prapory na čínskou stranu a vnutili Indii, svému dřívějšímu politickému a ideovému vůdci, narovnání, které dalo Číně všechno, oč od počátku usilovala. Druhým úspěchem byla ozbrojená agrese v Laosu. Zatím co Chruščov usiloval o převzetí moci podle vzoru Československa, zahájili komunistickou Čínou podporovaní a kontrolovaní partyzáni vojenskou ofenzívu, dobyli klíčové území, rozdrtili neutralistickou armádu — a své zisky podrželi, přestože Sovětský svaz i Spojené státy spojili své sily, aby je zastavili, ale neodhodlali se použit zbraní k tomuto účelu. Mao tak dokázal, že může s úspěchem postavit se proti Chruščovovi i Kennedymu, a prosadit své. Tyto dva úspěchy zahraničně-politické, dosažené použitím násilí proti přáni a zájmům dvou nejmocnějších států na světě, nemohly zůstat bez vlivu na postavení KS Číny v komunistickém mezinárodním hnutí. Uvnitř komunistického hnutí používá KS Číny dvou vnitřně souvisejících a vzájemně se podporujících argumentů: hlásá spojenectví barevných proti bílým a spojenectví chudých a podmaněných zemí proti zemím bohatým a koloniálním. Sovětský svaz pak spadá do kategorie zemi bělošských a bohatých — a koloniálních: čínský tisk vyslovil první zahalené narážky na to, že vlastně celá Sibiř je kolonizovaným územím, a v Číně vyšly první mapy, na nichž hranice mezi SSSR a Čínou není vyznačena — neoficiel- ni vyhlášení, že Čína může vznést nároky na území, které carské Rusko skutečně či domněle odňalo čínskému panství. Třetím argumentem KS Číny, který vyplývá z předchozích, je, že KS SS ztratila svůj revoluční elán, že místo boje s buržoasií a imperialismem se s nimi spojuje, a že tak činí ze státně-egoistických zájmů a proti zájmům mezinárodního proletářského hnutí; že sovětské argumenty o nebezpečí atomické války jsou nerealistické a neupřímné, protože západ se nikdy k takové válce neodhodlá. Svými úspěchy v Indii a Laosu komunistická Čína aspoň v očích mnoha komunistických vůdců a v očích mnoha vůdců barevných národů prokázala, že má pravdu, a výsledky těchto úspěchů se brzy projevily. Do čínského tábora přešly téměř všechny komunistické strany v Asii a v Africe a v Jižní Americe nabývaji pro-čín- ští činitelé rychle vrchu. To platí zejména o klíčové komunistické straně Brazílie a o komunistické straně Kuby. Chruščov udržuje Kubu v sovětském táboře pomoci svých divisí na Kubě a prostřednictvim hospodářské pomoci, která dosahuje závratné sumy jednoho milionu dolarů DENNĚ, a pravděpodobně bude ještě stoupat. O tuto částku jsou ochuzovány především evropské satelitní státy, na prvním místě Československo; a při tom je to pravděpodobně výdaj marný. Kubánským komunistům nejde o to, aby uchránili svůj lid před hladem, nýbrž o to, aby terorem a partyzánskou válkou rozšířili komunismus v Jižní Americe — cíl a metoda, které schvaluje KS Číny a před nimiž je varuje KS SS. Ale nejen to: do Číny začínají jezdit delegace komunistických stran bělošských států, které byly považovány za sovětskou doménu: z Kanady, Belgie, Nového Zélandu. KS Číny si dobudovala svá spojeni napříč komunistickým hnutím a neodvisle od internacionálního aparátu, ovládaného KS SS, a jimi propaguje krajní akční program, který láká radikály a revolucionáře a proti němuž KS SS ve stále větší míře může stavět jen krotký program opatrnosti, zodpovědnosti, míru. Osobním stykem, knihami, časopisy, rozhlasem proudí tento nový program do všech koutů komunistického podzemí a získává stoupence na úkor KS SS. Ani sovětské satelitní státy v Evropě nejsou proti tomuto pronikání imunní. Zatím co zahraničně-politické úspěchy a plány Rudé Číny v Asii jsou důležité, jsou jen vedlejší a podpůrnou operací jejich hlavního cíle: vytlačit z vedení komunistických stran Chruščovovy lidi a nahradit je vlastními lidmi; přeměnit komunistické strany ve světě z podpůrných nástrojů sovětské zahraniční politiky v nástroje přímé akce, opírající se o Rudou Čínu. Tento vývoj rozhodně nelze nazvat úspěchem pro Chruščovovu politiku. Chruščov ví, že má pravdu, tvrdili, že světová válka by znamenala konec SSSR, ale nemůže to dokázat, protože jediný přesvědčivý důkaz je sebevražedný: znamená atomickou válku. Jak jinak může Chruščov dokázat svým kritikům, že Spojené státy půjdou do atomické války, než tím, že udělá krok, který ji vyvolá ? A když se mu tento důkaz pravdy podaří, je jeho vítězství teoretické: ze Sovětského svazu a jeho říše zůstanou radioaktivní trosky, a to je příliš velká cena za to, aby tvrzeni KS Číny byla vyvrácena. A tak otázka, zda Západ by šel nebo nešel do války, zůstává ve sféře akademických debat, kde tvrzení komunistů pro-čínských a pro-sovětských mají stejnou váhu a kde méně zodpovědné složky lehce získávají na úkor těch “opatrnických” a “ustrašených”. Sovětský ústup ze slávy v mezinárodním komunistickém hnutí ovšem nezbytně vyvolal kritiku Chruščovova vedení v KS SS samé. Útok na Chruščovovu skupinu na jaře tohoto roku nevyšel jen od “stalinistů”, nýbrž byl mnohem nebezpečnější. V podstatě šlo o alianci čtyř prvků, které byly nespokojeny se současným vedenim z různých důvodů, ale spojily se, aby dosáhly změny. Pro- čínští “stalinisté” předhazovali Chruščovovi jeho “kapitulaci” na Kubě, jeho “zradu” Castra a jeho “ústupnost vůči kapitalistům”. Hlavním argumentem bylo, že v důsledku této politika KS SS ztrácí důvěru světového revolučního hnutí; hlavním požadavkem: je třeba obnovit revoluční elán komunistického hnutí pod novým, bojovným [pageend2]vedením. Druhou skupinou byli generálové a vedoucí velkých zbrojních kombinátů, kteři se obávali o své pozice v důsledku nových metod, které Chruščov uplatňuje ve studené válce a které umožňují redukci armády a zmenšení zbrojního průmyslu. Útoky na Chruščovovy názory se čas od času objevovaly i v sovětském odborném vojenském tisku jako polemiky s “jistými teoretiky”. Sovětští generálové a sovětští vedoucí zbrojního průmyslu nesouhlasí se závěry, které Chruščovova skupina vyvozuje z existence nukleárních zbraní, a s přesunem důrazu na hospodářské pronikání, a trvá na nutnosti silné armády silně vyzbrojené. Teoretické argumenty se tu velmi silně mísí s existenčním zájmem. Třetí skupinou, která se postavila proti současnému vedení, je mladá generace komunistických aparátčíků, nespokojená s chybami starých politických profesionálů, jejich špatným vedením průmyslu a neupřímnou destalinizací. Jde o nové lidi, kteři v důsledku svého mládí nejsou pošpiněni spo- luvinou na Stalinově teroru a kteří chtějí převzít vedení do svých rukou. A konečně je zde skupina opravdových reformistů, jejichž nejvýraznějšími mluvčími jsou spisovatelé jako Erenburg a Jevtušenko, kteří chtějí, aby chyby minulosti byly opravdu odstraněny institucionálními změnami, ne jen výměnou sloganů, a kteří kladou současné manažerské centrále KS SS nepohodlnou otázku: Kde jste byli a co jste dělali, když Stalin páchal své zločiny ? Chruščovova skupina udělala skutečné ústupky skupině vojáků a průmyslníků: zastavila redukci armády a zbrojení, zahájila ostřejši linii proti západu, poslala nové jednotky na Kubu. Aby umlčel “stalinisty”, pozval Chruščov do Sovětského svazu Castra a pověřil Ponoma- reva, aby pronesl zásadní útok proti KS Číny výstrahou před štěpením komunistického hnutí na rasistické základně hesly “barevní proti bílým”, “Afričané a Asiaté proti Evropanům” a pod. Nastupující generaci při nej- menším rozštěpil svým projevem o svém odstoupení; dal jim jasné na jevo, že nehodlá zůstat v čele strany nekonečně a že pak budou moci převzít vedení bez zbytečného boje a bez risika. Zajistiv si tak převahu, použil proti re- formistům holého násilí za souhlasu ostatních tří skupin, které si jsou vědomy, že odstranění vad komunistického zřízení znamená odstranění tohoto zřízení a konec jejich privilegií, kterých jako “nová třída” požívají. Nový vývoj uvnitř komunistického bloku měl citelné důsledky v politice demokratických států, a především v politice Spojených států: Spojené státy se cítily nuceny ustat v politice, která by přivodila viditelnou a rozhodnou újmu Sovětskému svazu, tím posílila pozici komunistů čínských a snad přivodila přijetí čínské linie i komunistickou stranou SSSR. Proto Spojené státy neprosazovaly požadavek stáhnutí sovětských vojsk z Kuby, proto zasáhly proti útokům kubánských revolucionářů na sovětské jednotky a lodi na Kubě a jen velmi umírněně se ozvaly proti komunistické agresi v Laosu. Další velké vítězství povolily Spojené státy Sovětskému svazu ve Spojených národech tím, že připustily zastoupení Kadarova režimu, který dosud nebyl Spojenými národy uznán. Konečně ustoupily od svých dosavadních požadavků ve věci kontroly atomických pokusů a uzavřely smlouvu o zastavení atomických pokusů tak, aby vyhovovala SSSR. Vynoření se Rudé Číny jako samostatného a prvořadého mezinárodního činitele vedlo k nevyhlášenému, ale reálnému spojenectví mezi Spojenými státy a SSSR v Indii a Laosu; vedlo k tiché dohodě, že SSSR nebude vykonávat tlak na západní Berlín, a Spojené státy ponechají sovětské divise na Kubě; a k vystupňování komunistické podvratné činnosti v Asii, Africe a Jižní Americe, v nichž pro-sovětští a pro-čínští komunisté soutěží v aktivitě a protiaktivita Spojených států je brzděna obavou, aby porážkou komunistů nenahnali vodu na mlýn čínskému směru v komunistickém hnutí. Skutečnost částečného přiměří a tiché vzájemné podpory mezi SSSR a Spojenými státy nemohla zůstat bez vlivu na ostatní státy demokratické aliance. V Evropě zejména posílila obavy, že znamená oslabení amerického závazku použít atomických zbraní k obraně Evropy před sovětským útokem. Pro Francii to znamenalo, že rozhodnuti vytvořit samostatnou atomickou výzbroj bylo správné a že jeho uskutečnění musí být urychleno, a v tom má Francie podporu ostatních členů Evropského hospodářského společenství. U kořene situace je možnost, že se KS Číny podaří vmanévrovat Sovětský svaz do situace, ve které nebude mít jiného východiska než útočnou válku proti Západu — situace, které se politika Spojených států dosud snažila vždy vyhnout, aniž by Sovětskému svazu činila podstatné ústupky. Pod tlakem Číny se podobná politika dá udržovat jen za cenu ústupků, které mohou jít jen na účet malých národů, zejména v Asii a v Africe. To je politika, ke které se Spojené státy nemohou odhodlat. Proto je dnes postoj Spojených států směsi improvisace a naděje, že rozkol v komunistickém hnutí pomůže věci svobody a demokracie. Před konfrontací KS SS a KS Číny prohlásil mluvčí amerického zahraničního ministerstva: To nej- horši, co by se nám mohlo stát, by bylo vítězství čínského směru. Druhá nejhorší věc pro nás by bylo vítězství sovětského směru. Všechno, co udržuje a prohlubuje rozkol mezi těmito dvěma směry, pomáhá obyvatelstvu zkomunisovaných zemi a svobodnému světu. — Slabinou této politiky je, že ústupky Sovětskému svazu, kterými svobodný svět musí platit za udržování tohoto rozkolu, mohou se nakonec ukázat trvalými, zatím co výhody, které z něho vyplynou pro obyvatele zkomunisovaných zemi, mohou být zlikvidovány. Bude záležet na politické zralosti a obratnosti občanů komunistických států, aby k tomu nedošlo, a tak demokratické síly v zemích za Železnou oponou dostávají klíčovou úlohu v nastávajících letech. NAŠE VLAST Exulant nad obrázkem domova Pohleďte na obrázek z Československa, ať už je to momentka z našeho časopisu anebo fotografie, poslaná z domova. Kdesi uprostřed krásy domova, za milými tvářemi či v ulicích, kterými jsme kdysi kráčeli, vidí oko ponurou špínu, býlí, odpad, střepy. Chodníky jsou zarostlé bodláčím, stará škola oprýskaná, rodný domek bez nátěru. Kdyby to byl jen obrázek skromnosti, ba i chudoby, nebolelo by nás srdce. Nezpychli jsme natolik, aby nám byly cizí došky a abychom se styděli za záplaty. Ani netoužíme po tom, aby naše silnice byly zaplněny americkými automobily a Praha se stala městem mrakodrapů. Bolí nás však, že ta zchátralost je výsledkem nezájmu a strasti. Láska k věcem, mezi nimiž člověk žije, je ubita starostmi denního života. Touha po kráse byla nahrazena čekáním ve frontě na zeleninu. Nezájem je výsledkem nucených dobrovolných brigád a nejistoty, zda to, na čem se dnes občan dře, mu nebude zítra odňato ve prospěch závistivého člena strany. Stavební materiál je k dostáni jen s těžkostmi, snad za tuzexové dolary — výtěžek národní píle jde na propagandu sovětské pomoci Kubě a černošským národům Afriky, které se klidně nechají uplácet za to, že předstírají sympatie ke komunismu, ačkoli jde o feudální vlády v nejhorším slova smyslu. A tak místo vápnem natřených českých chalup má pravověrný komunista víc zájmu na výstavbě kasáren na Kubě, místo bytů pro novomanželé se staví tele- visní stanice pro Afričany, místo volného času pro zkrá- [pageend3]šleni svého domova pracuje občan na brigádě pro slávu SSSR. A čestní komunisté se v duši stydí za své ponížení. “Žije se lépe, žije se radostněji”, ale ve frontách na maso a s vědomím, že se žije a pracuje pro propagaci komunismu ve světě, zatím co naše děti nemají ani zeleninu ani budoucnost. Zatím co komunisté doma mluví o tvrdém třídním boji a snaží se provokovat nenávist v nemyslících lidech, nejpodstatnějším citem exulanta je pocit nesmírné lítosti. Je to pocit, který se nám vkrádá do srdce, když porovnáváme život národů, které si samy sobě určují běh svých dějin, a život malého, nadaného a pilného československého národa, který je veden hrstkou zaslepenců sloužících překonané myšlence a sovětskému imperialismu. Co bolí nejvíce, je vědomí, že národ je uměle oddělen od světového souručenství. Vývoj v dopravě a spojovacích prostředcích způsobil, že svobodný svět včetně neutrálů se stává čím dále menším. Dnešní člověk cítí stále více, že je součástí lidské pospolitosti. Světové problémy nabývají více váhy než kdykoli dříve. Světové události je možno bezprostředně prožívat v celém světě. Vypálení americké rakety sledují — bez jakékoli censury — miliony lidí v celém světě ve chvíli, kdy raketa byla vypálena, neboť televize je přenášena pomocí satelitů. O vraždě u berlínské zdi z rukou východoněmeckých esesá- ků, převlečených dnes za komunisty, se dozví celý svět během několika minut. Mládež cestuje, vyměňuje si názory, baví se a hádá se o ideje bez ohledu na hranice a kontinenty. Mládež svobodného světa se učí na díle světovém, naše mládež strádá na odpadcích komunismu. Ubližuje-li se černochům v Americe, stydí se za to s Amerikou celý západ, který o to usilovněji nutí Spojené státy k nápravě. Jak pokrytecký je proti tomu režim doma, který dramaticky odsoudí muže — zdůrazňuje jejich ;ásovou příslušnost — popraví je, a teprve za dvanáct let váhavě přiznává, že šlo o “omyl”. Kolik takových “omylů” rozvrátilo mravnost strany? Zdá se, že si naši komunisté ještě stále neuvědomuji, že mezi sebe a ostatní svět postavili zeď tím, že se dopustili chyb, pro které s nimi nemohl souhlasit žádný slušný člověk, který nebyl zaslepen. Neuvědomuji si, že by se byli vyvarovali těchto chyb, kdyby byli poslechli těch, kteří s nimi nesouhlasili, nebo aspoň naslouchali jejich hlasům, místo aby je posílali do vězení a na po- praviště. Jednou se vrátí vláda československého lidu do rukou těch, kteří milují svůj národ a budou pracovat v jeho prospěch a s jeho souhlasem, vysloveným ve svobodných volbách. Pak už nebude třeba, aby se vládnoucí muži třásli, že jejich vládu ohrozí baliček starého šatstva z Ameriky, nebo známka se Sochou Svobody. Nebude umělé hráze mezi českou vynalézavostí a šikovnosti, a mezi dílnami a laboratořemi světa. Naše mládež se bude podílet na netrpělivém kvasu budováni lepšího světa. A země, která odhodí ideu nenávisti, znovu rozkvete odhodlanou prací lidí, kteří pracují k prospěchu všech na své vlastní hroudě. O LEPŠÍ ZÍTŘEK Od diktatury k absolutismu V dubnu 1963 uspořádala redakční rada časopisu “Právník” diskusi vedoucích čs. právníků o situaci práva v Československu, a červencové (!) číslo “Právníka” uveřejnilo výňatky z jejich projevů jakož i zásadní úvodník. Není nutné zabývat se tím, co tito právníci eufemistic- kou terminologií říkají a píší o minulém i současném stavu práva či bezpráví v Československu, poněvadž je to všem po léta známo. Známo je rovněž, k jakým koncům tento stav vedl, a že komunistické vedení hledá nápravu. Jakou nápravu navrhují komunističtí právníci? Na rozdíl od minulosti žádají o “zachovávání socialistické zákonnosti” v tom smyslu, že zákony, které komunisté vydají, musí také dodržovat a ne je porušovat z důvodu nebo pod záminkou “třídního boje”. Tento požadavek je odůvodněn dvojím argumentem: Předně je třidnost právního řádu dána skutečností, že jej vytváří komunistická strana. Není ji tudíž třeba prosazovat jeho porušováním. Za druhé v údobí vlády komunistické strany a v etapě socialismu je společnost složena z tříd spolupracujících, nikoliv protikladných, a tudíž sám pojem “třídní boj” dostává jinou platnost, a Stalinova poučka o zostřování třídního boje v údobí konsolidace komunistického státu je mylná. Práva jednotlivců, která jim právní řád zaručuje, nejsou v protikladu, nýbrž v souladu se zájmy společnosti, a proto musí být chráněna a nikoliv porušována. Komunističtí právníci tedy v podstatě navrhují přechod od diktatury, která je společností bezprávní, v autokracii, t. j. společnost, ve které vládnoucí skupina (KSČ) vydává zákony a ostatní právní normy bez ohledu na občany, ale sama zákony a právní příkazy také dodržuje. Podstatou diktatury je, že strana stojí nad státem a není vázána právním řádem; komunističtí právníci navrhuji, aby strana určovala obsah zákonů, ale sama jich poslouchala: staví stát a právní řád nad stranu. Tím zavrhují podstatnou část komunismu, jehož teorie definuje diktaturu jako “moc ničím neomezovanou, nevázanou žádnými zákony, žádnými pravidly” — a tato definice je Leninova, nikoliv Stalinova. Rozcházejí-li se tak komunističtí právníci v Československu s komunistickou ideologií z minulosti, rozcházejí se i s jejími plány do budoucna. Nový komunistický program, vytyčený KS SS, si dává za cíl takový stav, kdy nebude státu ani právního řádu, a řízení společnosti převezme přímo strana a pod jejím vedením společenské organizace. Zatím co českoslovenští právníci žádají o obnovení právního stavu, program komunismu jde opačným směrem: ke stavu zcela bezprávnímu, kde příkazy strany budou svrchované a bez omezení. Proti československým komunistickým právníkům stoji tudíž komunistická minulost i budoucnost. Dnes však mají jednoho velkého spojence, a to je objektivní situace. Komunistická manažerská centrála a její aparát měl v ruce totální moc po patnáct let a přivedl stát do situace, za kterou má totální odpovědnost: na pokraj propasti. Proto musí dovolit jiným, aby znovu rozproudili život ve společnosti, jejíž život vyssálo patnáct let chyb a teroru. Jinými slovy: dnes komunistická manažerská centrála potřebuje své odpůrce a kritiky, aby za ni udělali, co ona nedovede, a spravili, co ona pokazila. Nelze však pochybovat, že tuto situaci považuje za stav přechodný, po kterém zase bude možno a nutno “zjednat pořádek”. Pro ten účel žárlivě střeží každý kousek moci, zejména svůj monopol zbraní a monopol výrobních prostředků. Po současném “uvolnění” přijde zase údobí “utužení”. Jak daleko toto “utuženi” bude možno provést, záleží na tom, kolik terénu vydobudou kritikové a odpůrci komunistického manažerismu v době uvolnění, a na tom, zda se jim podaři dnešní faktický stav proměnit ve změnu institucionální, t. j. zda dosáhnou toho, aby změny, k nimž došlo a dojde v údobí uvolňování, také mocensky zabezpečili. Aby se jim to podařilo, je DNES v zájmu celého národa; pro ně samé je to otázkou svobody a snad i života v době, kdy jich komunistická centrála už nebude potřebovat, v době, kdy jejich omezený úkol v jejích očích už bude splněn. TRIBUNA, list Československého zahraničního ústavu v exilu. — Redakce: Postbus 8, Haren (Gr.) Holandsko. Administrace: P. O. Box 934, Chicago 90, U. S. A. 436 [pageend4]
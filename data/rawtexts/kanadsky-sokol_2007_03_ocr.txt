Kanadský Sokol věstník Sokolské župy Kanadské činné v rozvoji tělesné a duševní zdatnosti s výchovou mravní od r. 1911 Číslo ■ Number 3. Ročník ■ Volume 23. Canadian Sokol newsletter of Sokol Canada promoting physical and mental fitness with moral education since 1911 Červen ■ June 2007. K OSMÉMU SJEZDU ČOS Již jen dny nás v tomto roce 145. výročí založení Sokola dělí od 8. sjezdu České obce sokolské který má vytýčit poslání, náplň a cíl sokolské činnosti v 21. století všeobecné a specificky na období 2007 -2012. Přestože Sokol v České republice valné sjezdy již nepovažuje za nutné a ustanovení o jejich konání ve svých stanovách zrušil, účastníkům letošního 8. sjezdu ČOS by neuškodilo si při svých jednáních připomenout usnesení osmého valného sjezdu ČOS konaného 25.-28. října 1947 v Tyršově domě. Následující malý výběr usnesení z doby před šedesáti lety by mohl být prospěšným vodítkem sokolstvu i v dnešní době. „Sokolská tělesná výchova usiluje o zachování národa pn síle tělesné, duševní a mravní. Proto si v duchu Tyršově vytkla cíle zdravotní, mravní a estetické a z nich vyplývající cíle národohospodářské, sociální a branné. Pečuje o rozvoj zdraví, síly, svěžesti tělesné i duševní a o zachování těchto vlastností až do pozdního stáří. Vedoucí zásadou je všestrannost, která vede k souladnému vývoji těla i duše, jež jsou nedílné stránky lidské podstaty. Zdůrazňuje výchovu mravní a vede k občanským ctnostem a plnění povinností, z nichž nejvyšší je služba národu.“ „Krásné lidské tělo má být viditelným znakem krásné a zdravé duše, proto sokolská výchova usiluje o zdokonalení těla a zušlechtění jeho pohybů, jimiž se duševní vlastnosti přímo a viditelně projevují. Estetická hodnota sokolské tělesné výchovy jeví se i v rozdíle a náplni cvičení podle pohlaví a věku cvičících.“ „Sokolská tělesná výchova vyrovnává společenské rozdíly mezi svými příslušníky důsledným a činy projevovaným bratrstvím a sesterstvím.“ - „Zdraví a zdatnost jsou zdrojem pracovní energie. Na nich závisí dělnost národa a jakost jeho tvůrčí činnosti hmotné i duševní. Zaručuje národu dokonalejší a šťastnější život. Zdravý a zdatný národ je připraven a odhodlán k obraně národní a státní svobody a schopen přinášet jí nejvyšší oběti. Proto usilujeme o proniknutí sokolské tělesné výchovy do celého národa.“ - „Tyto výchovné cíle uskutečňujeme každodenní nezištnou obětavou a poctivou prací. Práce v Sokole je a zůstane čestná. Činovníkům hradíme vydání, kterých vyžaduje vykonávání jim svěřeného úkolu.“ „Cílem sokolské výchovy je jedinec souladně vyvinutý, tělesně i duševně zdravý a mravně silný. Sokolstvo bude proto vždy pečovat o zlepšení národního zdraví a o upevnění mravního základu lidské osobnosti, neboť z něho vyrůstá charakterní jedinec s citlivým svědomím a duševní ušlechtilosti. Příslušníci Sokola především odstraní ze svého života všechno, co ohrožuje jejich zdraví, oslabuje duševní schopnosti a škodí hospodářsky i mravně.“ „Úcta k pravdě a životní opravdovost, láska k práci a vytrvalost, osobní ukázněnost a nezištnost a ochota pomoci mají být samozřejmými vlastnostmi sokolů a sokolek, stejně jako věrnost danému slovu, plnění všech povinností, úcta k osobnosti druhého a nedotknutelnost cizí cti a cizího majetku." „Sokolstvo bude vždy věrně stát za Československou republikou a všechny své síly věnuje jejímu vybudování a zabezpečení. Svůj poměr ke každé vládě si však určí podle toho, zda vládní program i jeho provádění nebudou v rozporu se základními zásadami sokolskými." „Dr. Miroslav Tyrš a Jindřich Fůgner vědomě založili Sokol jako organizaci ryze demokratickou. Sokolstvo proto již od svého vzniku chápalo demokracii jako jedině vhodný životní pořádek novodobé společnosti a jako naplňování sokolského ideálu svobody, rovnosti a bratrstva.“ „Za základní znaky demokracie považujeme svobodu a rovnost. Svobodou však není libovůle, ale pořádek založený na dobrovolné disciplíně, která si sama dává nutné omezení v zájmu svobody druhého a na prospěch celku. Svoboda v tomto smyslu je nám znakem pravé lidskosti a nezadatelným právem občanským. Proto zavrhujeme každé násilí a jakýkoliv hmotný a mravní útlak. Zásadě rovnosti rozumíme tak, že všichni lidé jsou si rovni ve své lidské podstatě, mravní zodpovědnosti a před zákonem. Z této zásady vyplývá pro nás porozený požadavek rovného práva na vzdělání a na uplatnění se ve veřejném životě. Neuznáváme jakékoliv společenské, majetkové, třídní, rodové a rasové přehrady a výsady.“ „Příslušnost k Sokolu zavazuje všechny jeho členy, aby se důkladně se sokolstvím seznámili a žili podle jeho zásad.“ The 8th Convention of the Czech Sokol Organization (ČOS) to be held this month, will be expected to establish the mission, program and goals of Sokol for the 21st Century in general and the period of 2007 - 2012 in particular. A small selection of resolutions adopted at the VIII. General Convention of ČOS held sixty years ago, October 25-28, 1947, quoted above, could still serve as a useful guide for Sokol at the present time. [pageend1]Kanadský Sokol ■ Canadian Sokol -2- Červen ■ June 2007 Zupní jarní sraz Program letošního, 46. ročníku župního jarního srazu pořádaného 12. května 2007 v Torontu, byl zkrácen oproti předešlým, neboť se v jeho rámci nekonaly obvyklé závody žactva, a jelikož na XXV. sletu Slovenského Sokola v Pittsburghu vystoupí jen cvičenci torontské jednoty, nekonala se ani obvyklá secvičná sletových prostných. Konala se tedy jen jarní schůze župního výboru a sraz byl večer ukončen tradiční zábavou, Sokolským Majálesem. Jarní schůze župního výboru konaná v sobotu 12. května 2007 v zasedací místnosti kostela sv. Václava byla zahájena župním starostou bratrem Jiřím Kořistkou vzpomínkou na sestry a bratry, kteří v uplynulém období opustili sokolské řady navždy: Sláva Cornová, bývalá místonáčelnice Sokola Toronto, Karel Dragoun, dlouholetý člen Sokola Montreal, Josef Machek, bývalý člen výboru Sokola Montreal, Miroslav Klimek, dlouholetý člen Sokola Toronto, Helena Toušová, bývalá náčelnice Sokola Toronto a župy Kanadské, Andrew Venglarčík, bývalý starosta Slovenského Sokola v USA, Stanislav Žmola, bývalý vzdělavatel župy Rakouské a člen výboru Ústředí čs. sokolstva v. zahraničí. - Po schválení zápisu o minulé schůzi výboru, podali zprávy o činnosti župy sestry a bratři: jednatel Jiří Karger, náčelnice Anna Janoušová, vzdělavatel Pavel Vidlák, pokladník a matrikář Jan Waldauf, místostarostka Marie Fuchsová a starosta Jiří Kořistka. Další zprávy podali bratři Dr. Štefan Horný za zdravotní koimisi, Jan Waldauf za župní věstník, sestra Hana Jurásková za župní návrhovou komisi. Zprávy o činnosti jednot podali bratr Dr. Ludvík Martinů, starosta Sokola Montreal, sestra Jitka Deylová, starostka Sokola Ottawa, sestra Hana Jurásková, starostka Sokola Toronto s pobočkou Kitchener-Waterloo-Guelph. Ve zprávě o Světovém svazu sokolstva bylo konstatováno, že od schůze konané během sletu v Praze nedošly od Svazu žádné zprávy ani program činnosti který měl být podle usnesení na schůzi v Praze zaslán členským organizacím. Proponovaná schůze Svazu během sletu v Pittsburghu se zřejmě také nebude konat, neboť žádné pozvání na schůzi nedošlo. Svaz je funkčně nečinný a není jasné zda členství v něm má nějaký význam. Ve zprávě o připravované činnosti župy bylo usneseno vystoupení cvičenců župy 23. června na Českém a slovenském dnu v torontském Masaryktownu; účast župní výpravy od 28. června do 1. července na XXV. sletu Slovenského Sokola v Pittsburghu, pořádání 43. ročníku župních letních her 11. srpna v St. Jacobs, a svolání župní valné hromady na sobotu 20. října v Kingstonu. V závěrečné části schůze byl schválen návrh torontské jednoty na udělení Medailí Miroslava Tyrše zasloužilým členům, a vzaty na vědomí zprávy o možnosti pořádání župního letního tábora, vyslání dvou dorostenek do cvičitelské školy Americké obce sokolské v Clevelandu, jednání o uspořádání vhodné připomínky stého výročí založení Sokola v Kanadě v roce 2011, a informační zpráva o archivu bývalého Ústředí čs. sokolstva v zahraničí a o stavu dějin zahraničního sokolstva. Stanovením data župní valné hromady na sobotu 20. října 2007 v Kingstonu byla schůze ukončena. Závěrečným podnikem jarního srazu byla tradiční již veselice, župní Sokolský majáles, pořádaný v sobotu večer ve společenské hale kostela sv. Václava při níž se i při menší návštěvě o hezké prostředí a dobrou zábavu zasloužila pěkná výzdoba sálu, dobře hrající hudba Míro Letka, chutná jídla a bohatá tombola s velkým počtem hodnotných cen. NÁŠ ŽALOV • František BROŽENSKÝ, bývalý člen výboru a jednatel Sokola Sydney v Austrálii, který také žil několik let v Kanadě a v Brazílii, zemřel v kanadském Vancouveru. • Libbie JELÍNKOVÁ, dlouholetá členka a bývalá náčelnice Sokola v Clevelandu, která ještě v roce 2000 vystoupila se svou dcerou Aggie na XIII. všesokolském sletu v Praze, zemřela v únoru 2007 ve věku 89 let. • Rudolf MAISTER, člen Sokola Montreal, dlouhá léta velmi aktivně činný v montrealské krajanské veřejnosti, zemřel po kratší nemoci 30. března 2007 ve věku 88 let. • Karel MIKEŠ, dlouholetý člen Sokola San Francisco, účastník veškeré sokolské a krajanské činnosti, zemřel 16. ledna 2007 ve věku 89 let. • Andrew VENGLARČÍK, bývalý člen předsednictva a bývalý starosta Slovenské tělocvičné jednoty Sokol v USA, účastník našich župních sletů, zemřel 2. března 2007 ve věku 84 let. Čest jejich světlé památce! Remembering our deceased Sokol sisters and brothers DARY NA TISKOVÝ FOND Na úhradu výloh spojených s vydáváním našeho věstníku přispěli dary a předplatným: Anna Janoušová (Richmond Hill), Petr a Ivanka Linhartovi (San Francisco, CA, USA), Wendy Malysáková (Newmarket), Rudolf Maštalýř (Hope, BC), Blanka Rohnová (Toronto), SKV Sokol Můnchen (Německo), Jaroslav Šilinger (Jince, Česká republika), Pavla Urbánková (Toronto). Všem upřímně děkujeme. Grateful acknowledgement of donations and subscriptions received in support of our newsletter. [pageend2]Kanadský Sokol ■ Canadian Sokol -3- Červen- June 2007 Kam směřujeme? rozprava o přítomnosti a budoucnosti Sokola SOKOLSKÉ PERIPETIE Miloš Kupka (dokončení). Dále jsme se dočetli: Číslo 12/ 2004 časopisu Sokol: „Soudní spory nás stály velké peníze, 10 milonů Kč. Stejně už žádná nová jednota nevznikne.“ Podepsán ing. Jiří Krátký, nar. 1958, místostarosta ČOS a nakonec č. 2/ 2005: „Končí čas dlouho trvajících sporů o majetek“, podepsán JUDr. Jan Mandát, místostarosta ČOS. Dr. Janoš se v estebáckém nebi usmívá. Našel následovníky. Již v roce 1991 konstatoval bratr dr. Petrák, jako starosta ČOS, že stálé snahy o zpochybňování zákona č. 173/90 Sb. ukazují na skutečnost, že mafie dosud působí i v tělovýchově. Pozadí viděl ve snaze o zachování obrovského placeného aparátu ČeSTV. Jestliže ČeSTV po celou dobu odmítal respektovat restituční zákon a odmítal vrátit obrovské majetky původnímu vlastníku, jistě věděl proč tak činí, aniž by musel jen zametat chodníky. Při smluvních převodech nemovitostí je nutno předložit znalecký posudek o jejich ceně. V případě zpětvzetí žalob ČOS stačilo pouhé potvrzení o zanedbaném stavu všech sokoloven. To má být důvod miliardového daru komunistickému ČeSTV. Mělo působit na to, aby postupně prováděné dary nebily do oči těch, kteří měli dárečky pro ČeSTV schvalovat. O reálné hodnotě těchto darů nebyli však členové předsednictva výboru ČOS nikým informováni a nebyla nikým zjištěna. Tvrzení ing. Krátkého, dle něhož zpětvzetím žalob bychom ušetřili asi 10 milionů Kč za právní zastupování, se zdá schizofrenní, určené pro naivní čtenáře. Průměrné nájemné za pronájem garáží v Brně se stanoví částkou 1 000 Kč za jeden metr za rok. Čtenář si snadno vypočte, kolik milionů bychom mohli na nájemném od složek ČeSTV získat za pronájem vrácených sokoloven. Další miliony bychom byli oprávněni požadovat po složkách ČeSTV jako náhradu škody za neoprávněné užívání navrácených sokoloven za dobu od podání restitučních žalob do současné doby. To vše se děje v době, kdy mnohé sokolské jednoty s menší členskou základnou jsou ve finanční krizi, protože z pouhých členských příspěvků nejsou schopny zaplatit provozní náklady tělocvičen, jako je plat sokolníka, plyn, elektřina, vodné, údržba apod. Pokud bychom dosáhli dokončení všech soudních restitucí, z pronájmů nebo prodejů vrácených sokoloven, mohly nám přicházet chybějící zdroje pro překonání finanční tísně našich jednot. Pohledy řadových členů ČOS, kteří nesedí ve správní radě Sazky, se nepochybně liší od současného vedení ekonomického úseku ČOS. Dovolím si proto citovat úryvek z článku bratří Antuška a Macha, uveřejněného v Národním Osvobození č. 25/26/ 2006: „S úctou musíme obdivovat práci našich otců, dědů a pradědů, kteří za neskonale primitivnějších podmínek postavili v Praze 12 sokoloven. Byl to výsledek pracovní kázně, organizačních schopností a hlavně zájmu a nadšení pro sokolskou myšlenku.“ Zde však nejde jen o 12, ale o nejméně 213 sokoloven pro ČeSTV. Leckdo by mohl namítnout: „Je přece jiná doba!“ Ano, je. Sportuje se hlavně za peníze a vstřelené branky. Za peníze se dá udělat mnoho věcí. Plně platí slova sestry Šejkové, že nás začínají opouštět pamětníci, pro které Sokol znamenal nejen tělocvik, ale styl života. Zastánci miliardového daru pro ČeSTV tvrdí, že darované tělocvičny byly v zanedbaném stavu. Toto paušální označení však nic neříká o jejich skutečné hodnotě. V zanedbaném stavu může být stejně Svatovítská katedrála jako Národní muzeum v Praze, jejichž skutečné hodnoty bychom se tak hned nedopočítali. To je také odpověď, proč ČeSTV odmítal tolik sokolských tělocvičen Sokolu vrátit a mohl je léta bezplatně užívat. Není ani vyloučeno, že jich použil jako zástavy na stavební úvěr Sazky. K výpočtu skutečných škod stačí tato úvaha: Průměrná hodnota jediné sokolovny by mohla činit cca 10 milionů Kč. Podle čl. 9.6.3.9. stanov ČOS, platných od roku 2004, „je předsednictvo výboru ČOS odpovědno výboru ČOS a má povinnost zabezpečovat péči o majetek ČOS a činit potřebná opatření k zabezpečování majetkových práv.“ Domnívám se, že tento důležitý úkol neplnilo a neplní. Podle § 39 o.z. je neplatný právní úkon, který svým obsahem nebo účelem odporuje zákonu, nebo jej obchází, nebo se příčí dobrým mravům. V roce 2004 za vedení JUDr. Mandáta, došlo k mimořádné změně stanov ČOS. Podle dosavadního znění čl. 7/12 bylo určeno, že majetek zaniklé jednoty připadne župě nebo přímo ČOS. Toto ustanovení bylo z nových stanov ČOS z roku 2004, kdy nastoupila nová garnitura vedení, vypuštěno. Zjevně proto, aby ČOS již nemohla sama s majetkem zaniklé jednoty disponovat. Poslušný výbor ČOS asi i takovou změnu stanov schválil. Stejné majetkové právní nástupnictví bylo také součástí všech stanov sokolských družstev pro postavení sokoloven v případě ukončení činnosti družstva. Zde bylo také určeno, že zánikem družstva přechází vlastnické právo k sokolovně na zřizovatelskou jednotu. Také toto ustanovení se JUDr. Mandátoví nelíbí a u soudů je neuvádí. Continuing discussion about the present and future of Sokol: Conclusion of article from the previous issue of our newsletter. [pageend3]Kanadský Sokol ■ Canadian Sokol -4- Červen ■ June 2007 Dalším příkladem „vstřícnosti“ ČeSTV vůči již obnoveným sokolským jednotám jsou určovací žaloby ČeSTV, jimiž se domáhají určení, že i nadále zůstávají a jsou vlastníky vrácených sokoloven. Popírají tím platnost dohod o vrácení sokoloven podle zákona č. 173/90 Snb. O co tedy jde? Jde totiž o družstevní sokolovny. Podle občanského zákona musí mít každé občanské sdružení stanovy, které určují, jak bude naloženo s jeho jměním při ukončení činnosti. Již za Rakouska si sokolské jednoty zřizovaly stavební družstva, jejichž členové, zvolení výlučně z členů jednoty, ručili svým osobním majetkem bankám za návratnost stavebních úvěrů, neboť sama jednota dostatečný kapitál pro stavbu neměla. Proto stanovy sokolských družstev musely obsahovat určení, dle něhož při skončení činnosti družstev nebo jejich úředním zrušením přejde vlastnické právo na zřizovatelskou jednotu, případně na ČOS. Toho si byli vědomi i nacisté. Proto konfiskovali i všechny objekty Družstvy vybudované (kromě sokolovny např. hřiště, kina, koupaliště, horské chaty, atd.). Komunistický režim si počínal podobně. Družstva zrušil a jejich majetek jim odňal. Ačkoliv si i nacisté byli povahy těchto družstev a jejich právního nástupnictví vědomi, právním oddělením ČOS bylo zaujato stanovisko, že podle zákona č. 173/90 Sb. nemá Sokol právo na vrácení sokoloven (atd.) postavených Družstvy, protože prý je zákon nedokonalý. Ten však nezúžuje svůj význam jedině na vrácení vlastnictví, ale na vrácení majetkových práv. U fyzických osob je takovým právem právo dědické, u občanských sdružení nabytí vlastnictví dle jeho stanov. Právní oddělení ČOS získalo pro svoje negativní stanovisko dokonce oporu v nálezu Ústavního soudu ve věci restituce sokolského hřiště v Brně Slatině. Soudní řízení o žalobě ČOS probíhalo zde u všech soudů tak, že žádný soud ani zmocněnec ČOS si z archivu stanovy tamního sokolského družstva nevyžádal. Výsledek: Nález ÚS, odůvodněný tak, že družstvo je jiný právní subjekt než sokolská jednota a proto se ústavní stížnost zamítá. Nález by měl být závazný pro všechny soudy. Změnit právní názor lze jen tehdy, pokud by v jiné podobné situaci plénum ÚS rozhodlo správně dle stanov družstva. Dodatečně bylo zjištěno, že v Zemském archivu bylo archivováno několik vyhotovení stanov slatinského družstva, které se nějakou „náhodou“ ztratily. Takže Ústavní soud lze klidně oklamat. Tím snadněji pak i předsednictvo výboru ČOS. Sokol mi dal možnost prožít mnoho let mezi čestnými, obětavými a statečnými bratry i sestrami. Ta krásná doba skončila krátce po únoru 1948. Máme nyní možnost s mladšími generacemi obnovit ničím nenahraditelné tradice našeho národa, tradice, které nám mohou ostatní národy závidět. /\ž půjdete znovu volit své sokolské representanty, myslete na budoucnost a volte s rozvahou! V Brně, v únoru 2007. Jakou cestou? V únorovém vydání vašeho věstníku vyzýváte k diskuzi na téma přítomnosti a budoucnosti Sokola. Mám-Ii se k tomu vyjádřit, řekl bych, že přítomnost moc růžová není a budoucnost už lepší nebude. Myslím, že se tím zbytečně zabýváte. Je třeba si uvědomit že hlavní příčinou toho, že Sokol dnes žije už jen na okraji zájmu společnosti je, že původní sokolská myšlenka dnes už nemá žádné opodstatnění, dnešní generaci nijak neoslovuje a tím méně bude oslovovat generaci příští. Současný Sokol vykazuje v České republice kolem 190 000 členů, stejný počet měl před šesti lety, členů nepřibývá. Od své obnovy před 17 lety uspořádal tři slety, počet cvičenců od sletu k sletu klesá, na posledním v minulém roce vystoupilo 16 000, ani ne 10% členstva, asi o 6 000 cvičenců méně než na prvním 12. sletu v roce 1994. A to ještě největší počet vystoupil ve skladbě starších mužů a žen, většinou sedmdesátníků i osmdesátníků z nichž většina na příštím sletu za šest let už cvičit nebude. A zato, že sokolové po své obnově vůbec dokázali slety uspořádat vděčí spartakiádám. Sami přiznávali, že bez členů bývalého štábu spartakiád v čele s bývalým ústředním náčelníkem z totality J. Žižkou, který byl za provedení slavných spartakiád právem vyznamenáván tělovýchovnými i státními řády, by se slety po roce 1989 nebyly uskutečnily. Stačí se jen podívat do spartakiádních památníků na jména autorů hromadných skladeb a jejich hudebních doprovodů a pak do sletových památníků, najdou se tam stejná jména. Staří sokolové naříkají, že dnešní Sokol už není Sokolem jejich mládí. Mají pravdu. Ale ať se podívají kolem sebe: je dnešní styl života stejný jako byl za jejich mládí? Musí už konečně vzít na vědomí, že ty jejich bývalé „zlaté časy“ se už nikdy nevrátí, že Sokol patří minulosti tak jako rakouská monarchie, fašismus, komunismus, i jako Československo. Hesla která lákala lidi v minulosti do Sokola dnes nikoho neoslovují. A na nějaké vlastenčení ve stylu „vlast máti až nás zavolá“, nebo na školení a výchovu nových členů či dokonce vyžadování nějakého slibu (I), na to dnes už nikoho nenachytáte, ani na oblékání se do sokolských krojů. Nevěří v to ani současní představitelé Sokola jak bylo vidět na loňském sletu, kdy ani hlavní představitelé Sokola v čele s ústředním starostou Bernardem se do sokolských krojů neoblékli, ale byli na tribuně s prezidentem V. Klausem v černých oblecích (uniformách?), za staromódní sokolské kroje se už sami styděli. Josef Vrána Opinions on the present and future of Sokol: Conclusion of article from the last issue and expression of a view that Sokol is no longer relevant. [pageend4]Kanadský Sokol ■ Canadian Sokol -5- Červen ■ June 2007 Na všestrannost se zapomíná ( Diskuzní příspěvek k valné hromadě T.J. Sokol Děčín, zaslaný redakci věstníku „Kanadský Sokol“ k uveřejnění v rozpravě o přítomnosti a budoucnosti Sokola.) Nejdřív uvádím výňatek z časopisu Sokol č. 3/2007, str. 25., „Kde stanutí - tam smrt“ - který mimo jiné cituje sestru náčelnici ČOS Jarinu Žitnou, která apeluje na nás všechny v úvaze o konci sletového roku 2006: “Nepomůžeme-li si sami, nikdo nám nepomůže. Od těch, kteří tu byli před námi, jsme dostali vzácný dar. Vážíme si ho a předáváme dál?“ Kdo to neumí, nemá mít v Sokole místo! Dětí je všude dost, ale na všestrannost se zapomíná. Nyní chceme u nás světovou Olympiádu, ale pro koho? Dříve olympioniky připravovali sokolové! V Sokole zdravíme „Nazdar“, ale někde se na to zapomíná. Dotaz: proč se zrušily u nás v Sokole „Šibřinky" - už více let a v jiných městech a obcích v České republice se tyto zvyky dodržuji? Ještě např. sokolské akademie, sokolské plesy dospělých, maškarní pro děti, vánoční posezení atd. Vzala ČOS v Praze „Výzvy Tyršova klubu Děčín“ vážně? Týkaly se propuštění bývalých členů a agentů STB z řad sokolů. Ověřila všechny vedoucí pracovníky? To je ta brzda v Sokole! Jako nejvyšší představitel zodpovídá starosta ČOS bratr ing. Bernard a vzdělavatel ČOS bratr ing. Sobota za okamžité prověrky, pokud tak ještě neučinili! Pokud by nechtěli, podávám návrh na jejich odstoupení z funkcí. Jaroslava Pleskačová, členka Sokola Děčín. Vrchol arogance státní moci Dovolte mi vyslovit co nejupřímnější poděkování za zveřejněni článku bratra Miloše Kupky. Je smutné, že pravdě do očí se musíme dívat až přes váš pro nás poměrně vzdálený věstník Sokolské župy Kanadské. My mnozí samozřejmě víme nebo jsme alespoň tušili, že ne vše je v naší ČOS tak, jak by mělo být. Bylo ovšem vykonáno mnoho výtečné sokolské práce s vyvrcholením o sletech i při dalších příležitostech. Ale pro nás bylo a je vždy bolestné, jak dokázaly naše vrcholné orgány Sokol v médiích a vůbec na veřejnosti prezentovat. Stačí připomenout poslední slet, o němž se televize v době předsletové téměř nezmínila a v době sletu odvysílala hodinový zdaleka ne podařený přenos průvodu (vlastně jednou či dvěma kamerami bylo zachyceno jen čelo průvodu, na župy a především mládež, na což čekali rodiče, se prakticky nedostalo; připomenu jen, že takový půlmaratón Prahou sledují desítky kamer, stačilo tedy umístit jich pár po trase pochodu - a dále kromě pořadu hlavního dne, kdy byl přítomen prezident, nebylo již odvysíláno nic, takže některé krásné skladby, třeba Sluníčka, neviděli lidé a opět i rodičové u obrazovek vůbec). Má osobní zkušenost je taková, že okamžitě po obnově Sokola jsem pracoval ve vzdělavatelském sboru ČOS. Ještě za vzdělavatele bratra Štípy, který však brzy zemřel, jsem v diskuzích vždy vystoupil s tím, že podpora ČOS při restitucích je malá a volal jsem po bývalé solidaritě sokolských jednot navzájem (při stavbě sokoloven - a nyní při jejich navrácení; pro mne vrcholem arogance státní moci bylo, že dokázala upřít sokolovnu sokolům ve velkém okresním městě, které tehdy 6x zvítězilo díky nakradeným penězům jistého člověka v celostátní republikové nejvyšší ligové soutěži v ledním hokeji). Zanedlouho jsem se však mohl hlásit o slovo dlouho a vehementně, ale tehdejším novým vzdělavatelem ČOS bratrem Janatou mně uděleno nebylo. Jen o něco později jsem místo ve vzdělavatelském sboru ztratil, nejdříve ovšem v župě. Hlavním reprezentantem naší jednoty v župě i v ČOS byl bratr jednatel Táborský (též uveden v seznamu agentů STB). Má podezření, že něco není v pořádku utvrdil i ten fakt, že právnímu odboru ČOS jsem zaslal 80ti stránkový elaborát - rozbory, dokumenty, fotografie atd., v nichž obhajuji právo na naši sokolovnu. Ale právní odbor mně ani neodpověděl, ani celý elaborát nevrátil. Říká se tomu „mrtvý brouk“. Stejný fascikl jsem zaslal asi na 12 různých adres, materiály mně byly vráceny prezidentem, ministry, obudsmanem atd. A to vždy s chlácholícím přípisem, že máme být trpěliví, soudy vše jistě spravedlivě vyřeší. Mezi těmi, kdož se neozvaly a ani materiály nevrátily byly ovšem právě i ony soudy. A jak to dopadlo? Dle nich nemáme nárok ani na špendlíkovou hlavičku, prohráli jsme vše. A vše získali ti, kterým náš sokolský majatek nadělila totalita - tedy jistě soudruhům. Bylo tedy podáno dovolání, poslední možná naše ozvěna k tomu všemu, jak neodvolatelně rozhodl soud. Dle úsudku „Nejvyššího soudu“ takové dovolání vůbec nemusí být vyslyšeno. Ve svých přípisech jsem vždy upozorňoval na to, že celou historii vsetínského Sokola a sokolovny zpracovávám a vydám vlastním nákladem knižně, aby po tom našem vsetínském Sokolu alespoň něco zbylo. To jsem sdělil také předsedovi Nejvyššího soudu, dříve ministru spravedlnosti panu Rychetskému. Upozornil jsem také na to, že tzv. pokračovatel či následník-držitel našich sokolských zařízení (sokolovny, hřiště a bazénu) „Družstvo sokolovny“, vlastně neplní jedinou svou povinnost, jak tomu bylo dříve, protože Družstvo dostalo od sokolů veškeré naspořené peníze na stavbu sokolovny a také pozemky na cvičiště a na stavbu, které velmi rozmnožil také starosta a zakladatel vsetínského Sokola (30 let) a také zakladatel “Družstva“, za jehož pomoci jako významný architekt a stavitel překrásných staveb ve Vsetíně, chtěl vsetínskému Sokolu a Vsetínu samotnému postavit krásnou sokolovnu. To žel, překazila první světová válka. Mluvím zde o Michalu Urbánkovi, zakládajícímu členu Sokola Brno I., členu výboru ČOS, velmi váženému. Je tedy jasné, že původní organizaci „Družstvo sokolovny“ tvořili výlučně sokolové. Dnes v tomto „Lžidružstvu“ není jediný jejich příslušník členem Sokola. Navíc se registrovali po roce 1989 bez vědomí a souhlasu TJ Sokol Vsetín, tajně, podloudně. Přitom veškerou dokumentaci o založení družstva i zápisy původního družstva má Sokol (snad s výjimkou let před rokem 1948, ty padly do rukou těch, kdož násilím sokolský majetek uchvátili, samozřejmě „legálně" a předali ROH a vytvořili nejprve „Dynamo Vsetín“ a pak TJ MEZ Vsetín). Nakonec tedy Nejvyšší soud při vrátil nižší instanci s doporučením nikoliv přezkoumat, zda sokolský majetek byl vydán oprávněně, vždyť stanovy „Lžidružstva“ jsou v absolutním rozporu s původními stanovami, uvádí v nich dokonce tvrzení, že jsou nástupnickým družstvem po „Družstvu sokolovny", které vzniklo tehdy a tehdy, jenže neznali ani datum vzniku, jejich datum je chybné o rok a půl, tedy tvrdí, že jsou nástupníky jakéhosi „Družstva“ které v Continuing discussion about the present and future of Sokol; also about the many court cases dealing with properties stolen from Sokol by the communist regime, which have never been returned to the Sokol organization and remain in possession of those who stole and use them ever since that time. [pageend5]Kanadský Sokol ■ Canadian Sokol -6 Červen - June 2007 té době ještě vůbec neexistovalo! Ale na to mé upozornění žádný ze soudů vůbec nedbal. Vše ignorováno. Co si myslet o takových soudech? Však o to více si vážím všech těch, včetně Kanadského Sokola, kteří plně sympatizují s námi a drží nám palce v našich nerovných přích s mocí. Bohužel v minulostí v této věci naše či má vážnost ku ČOS značně upadla. Snad až v poslední době se něco lepší a bratr Mandát si vyžádal informace o stavu, v jakém se naše pře nachází a nabídl pomoc právního oddělení (bude-li co ještě platná). Současný stav naší věci u soudu je totiž takový: o navrácení řeči není, jen k prozkoumání bylo dáno, zda nynější „Družstvo" plní dohody mezi „Družstvem" a TJ Sokol Vsetín, které byly uzavřeny po postavení sokolovny. Samozřejmě, že nejsou. Plnění je nulové. Navíc se současné „Družstvo“ snaží veškeré dohody zcela zpochybnit. A soudy opět činí obstrukce. Soud se neschází již déle nežli půl roku (či snad již další rok?). Tu je nemocen ten či zaneprázdněn onen. A jsou vyžadovány nejrůznější dokumenty a musíme vyvracet různé smyšlenky, jako že Sokol platil „Družstvu" velké nájmy atd. Kdo si přečte sdělení bratra Miloše Kupky, náhle vše vidí ještě v stále jasnějším světle. Jestliže byl dříve ignorován můj názor a požadavek, abychom okamžitě i my vsetínští sokolové ustavili pravé „Družstvo sokolovny“ a soudili se tak „Družstvo“ proti „Družstvu“, a tu při jsme museli vyhrát, veškerá dokumentace, fakta, historie stály na naší straně, pak nyní je můj názor, že bychom měli podat další trestní oznámení, že když tedy soudy obnovily „Družstvo sokolovny“ - jakési, měli bychom požadovat vehementně a energicky, aby toto „Družstvo“ plnilo vše tak jak má, tedy jako „Družstvo sokolovny“ a Sokola! A aby ve výboru tohoto „Družstva“ opět zasedli i sokolové, měli zde své vážné slovo, sokolovna byla opět dána bezplatně do užívání Sokola (Sokol si hradil světlo, otop, vodu, stočné a vnitřní opravy, „Družstvo“ jako majitel se staralo o vnější opravy, pojištění a další závazky jako řádný majitel). Opět ale zdůrazňuji, že „Družstvo“ a členská základna, to bylo jedno a totéž! Starší členové jen se věnovali již více správě a chodu Sokola, nežli cvičení. Ostatně důkazem byl můj otec, který ještě v letech 1945-48 byl místostarostou Sokola a duší družstva. A na rozdíl od let minulých, kdy jsem nebyl pro to činit potíže naší republice, dnes bych žalobu na „Družstvo“ podal klidně i k Evropským soudům. Ale členové naší TJ berou mé iniciativy vlažně (další práce?). A tak jsem se o slovo vzdělavatele na valné hromadě musel hlásit až v diskuzi mimo program. Zmínil jsem se samozřejmě i o vámi otištěném článku bratra Miloše Kupky. Ještě jednou díky. Váš vděčný a pilný čtenář vašeho věstníku Jiří Junek PROHLÁŠENI CESKE OBCE SOKOLSKÉ ( Převzato z časopisu Sokol, listu České obce sokolské) V druhé polovině března zveřejnila Mladá fronta Dnes na titulní straně, s rozsáhlým pokračováním uvnitř listu, článek s titulkem „Muž několika tváří - sokol, spisovatel, defraudant“. Obdobné informace přinesly i jiné deníky. V souvislosti s tímto článkem jsme v redakci časopisu SOKOL zaznamenali reakci několika čtenářů, kteří jsou znepokojeni tím, že se o sokolech píše v takovéto negativní souvislosti a že spojení defraudant - sokol v titulku jednoho z nejčtenějších deníků v ČR poškozuje ve veřejnosti dobré jméno všech sokolů a celého sokolského hnutí. Nezávisle na těchto ohlasech pociťuje celou záležitost i vedení České obce sokolské. Proto také v ten samý den, kdy zmíněný článek v Mladé frontě Dnes vyšel, zveřejnilo prohlášení, které bylo zasláno do sdělovacích prostředků a také významným osobnostem české politické, kulturní a sportovní sféry. Text tohoto prohlášení přinášíme: Prohlášení České obce sokolské „Česká obec sokolská byla šokována zprávou, zveřejněnou pod titulkem „Muž několika tváří - sokol, spisovatel, defraudant“ v Mladé frontě dnes ve čtvrtek 22. března 2007, v níž jsou informace o zpronevěře, které se dopustil zaměstnanec radnice Prahy 1 a člen Sokola Strašnice David Borkovec. Česká obec sokolská (ČOS) v této souvislosti prohlašuje, že Sokol Strašnice není členem České obce sokolské. Český právní řád neumožňuje název Sokol chránit slovní ochrannou značkou a název Sokol tudíž může používat i kterýkoliv jiný subjekt, což se také stává a řada z nich je buď sdružena v ČSTV či ČASPV, nebo působí zcela samostatně. Současná Česká obec sokolská je dědičkou a pokračovatelkou České obce sokolské, existující před 1. světovou válkou, a následně Československé obce sokolské, která působila od vzniku samostatného Československa až do zákazu komunisty po únoru 1948. Českou obec sokolskou tvoří dobrovolný svazek více než 1200 tělocvičných jednot Sokol, které se spojily na základě jednotných stanov a vyznávání společných názorů a hodnot a které se hlásí k odkazu zakladatelů Sokola dr. Miroslava Tyrše a Jindřicha Fůgnera. Vedle tělocvičných jednot, které jsou ve svazku České obce sokolské, působí v České republice i několik stovek tělovýchovných organizací s názvem Sokol, které jsou však zcela samostatnými právními subjekty a které nelze spojovat s ČOS. Jednou z takovýchto jednot je i Sokol Strašnice, jejímž členem je David Borkovec, který se dopustil činu neslučitelného s ideály a hodnotami vyznávanými Českou obcí sokolskou. Spojování jeho jména s názvem Sokol však kvůli snadné zaměnitelnosti názvů organizací poškozuje dobré jméno České obce sokolské. Proto Česká obec sokolská upozorňuje veřejnost, že se jedná o samostatné právní subjekty bez jakéhokoliv právního vztahu. Declaration of the Czech Sokol Organization (ČOS) reacting to newspaper reports that a member of Sokol embezzled funds at the City Hall of Prague 1., pointing out that Sokol Strašnice is one of several hundred organizations named Sokol in the Czech Republic outside of the Czech Sokol Organization. [pageend6]Kanadský Sokol ■ Canadian Sokol -7- Červen ■ June 2007 Zprávy ze sokolského světa Sokol news from around the world Activities and events of Sokol in Canada, the United States, Argentina, Australia, Austria, France, Germany, South Africa, Sweden, Switzerland, United Kingdom, Czech Republic, Slovakia, Croatia, Poland, Russia, Serbia, Slovenia, Ukraine Z ČINNOSTI NAŠÍ ŽUPY • Župní jarní sraz 46. ročník župního jarního srazu se konal 12. května 2007. Podrobnější zpráva je na str. 2. • Sokol Kitchener-Waterloo-Guelph CVIČEBNÍ činnost pobočky v předprázdninovém období byla ukončena koncem května a během letního období se členové budou opět scházet k občasným výletům a vycházkám do přírody. • Sokol Montreal VE SPOLUPRÁCI s Českým a slovenským sdružením v Kanadě, Ústavem Komenského a pod záštitou Generálního konzulátu České republiky, spolupořádala sokolská jednota 22. března 2007 hudební koncert k připomínce 157. výročí narozenin prvního čs. prezidenta T.G. Masaryka s vystoupením manželů Ivana a Katariny Ženatých. ODDÍL odbíjené ukončil 24. května své jarní období intezivní přípravou na krajanský volejbalový turnaj který se bude konat 9. června v Torontu. • Sokol Ottawa VALNÁ hromada sokolské jednoty v hlavním městě Kanady se konala 14. března 2007. Po schválení zápisu o minulé valné hromadě byly podány zprávy vesměs svědčící o rozmanité činnosti jednoty která kromě pravidelných cvičebních hodin a volejbalu v tělocvičně a celoročního pravidelného cvičení ve vodě, pořádá výlety do přírody, pěší a na kole v letním období, na lyžích v zimním období. Jednota, která vykazuje 31 členů, pořádala také dva zdařilé turnaje, tenisový a kriketový. Po schválení všech zpráv byli na další období dosavadní činovníci vesměs potvrzeni ve svých funkcích. V rozpravě o další činnosti bylo usneseno rozšířit sportovní program v zimě o bruslení na zamrzlém ottawském kanále pod názvem „Sokol na bruslích“. • Sokol Toronto VELIKONOČNÍ trhy pořádané 25. března 2007 ve společenské hale kostela sv. Václava byly opět zdařilým podnikem jednoty, dobře navštíveným širší krajanskou veřejnosti. MARK a NICOLE SYPTÁKOVI, příslušníci žactva jednoty, se s úspěchem zúčastnili v květnu 2007 tělocvičných závodů o přebor provincie Ontario; Nicole se umístila na 4. místě, její bratr Mark získal první místo a postoupil do soutěže o přebor východní Kanady v níž velmi dobrými výkony získal 2. místo. JEDNOTA je zastoupena v přípravném výboru na uspořádání několika větších krajanských podniků během příštího roku na připomínku historických dat 1918,1938,1948,1968. NA UVEDENÍ knihy Václava Havla „Stručně prosím“ v anglickém překladu „To the Castle and back“, konaném pod záštitou Torontské univerzity a Generálního konzulátu České republiky v Torontu, zastupovala jednotu starostka sestra Hana Jurásková. SLÁVA CORNOVÁ, členka a bývalá náčelnice jednoty a současná místopředsedkyně Mezinárodní tělocvičné federace (FIG), byla poctěna cenou „Nejvlivnější osoby roku 2006 pro rozvoj a pokrok žen ve sportu a v tělesné činnosti“ společností Canadian Association for the Advancement of women in Sport and Physical activity. NA XXV. slet Slovenského Sokola v USA vypravuje jednota zvláštní autobus pro cvičence a další účastníky sletu. K účasti na sletovém vystoupení se připravuje 16 mužů a žen, k sletovým tělocvičným závodům 2 žáci a 1 žákyně. SOKOLSTVO V AMERICE • Americká obec sokolská (AOS) „AMERIČAN SOKOL“, věstník Americké obce sokolské, uveřejnil poslední část pětiletého strategického plánu na zajištěni budoucnosti Sokola v Americe. Plán předpokládá mj. ustavení trvalého správního organizačního celku s třemi zaměstnanci: výkonným ředitelem, ředitelem pro rozvoj a administrátorem; jejich plat je rozpočtován částkou $216,000 ročně a má být uhrazen zvýšením členských příspěvků jednot a jednotlivých členů, celostátními sbírkami, dotacemi a sponzorstvím. ČLENSTVO Americké obce sokolské se v týdnu od 1. do 7. května 2007 účastnilo ve svých jednotách a župách různých tělocvičných a sportovních akcí v rámci každoročně pořádaného amerického „Týdne tělovýchovy a sportu." SOKOLSKÁ ŽUPA STŘEDNÍ pořádala 12. května 2007 v Chicagu tělocvičné závody žákyň, a týden na to, 19. května, závody žáků, dorostenek a žen. SOKOLSKÁ ŽUPA VÝCHODNÍ uspořádala 30. března 2007 volejbalový turnaj v sokolovně Sokola New York za účasti 12 sokolských a krajanských družstev z východní oblasti Spojených států. SOKOL LOS ANGELES převzal záštitu nad vyučováním české řeči na koleji Pasadena City College, které se koná od 9 do 13 hodin každou první neděli v měsíci. SOKOL MILWAUKEE pořádal 22. května 2007 zdařilé veřejné cvičení na němž vystoupili cvičenci všech složek jednoty. SOKOL SAN FRANCISCO uveřejnil ve svém věstníku obsáhlou reportáž o loňském XIV. všeso- kolském sletu v Praze, doplněnou několika snímky, jejíž autory byli náčelník a náčelnice jednoty, manželé Petr a Ivanka Linhartovi. - 19. května pořádala jednota zdařilý a dobře navštívený piknik u jezera Lake Chabot. SOKOL VELKÝ CLEVELAND zahájil mezi svými členy a dalšími krajany akci na podporu úsilí o zrušení vízové povinnosti pro návštěvníky Spojených států z České republiky. - Družstva oddílu odbíjené se úspěšně zúčastnila dvou volejbalových turnajů: 30. března 2007 turnaje Sokolské župy Východní v New Yorku a 15. dubna oblastního turnaje Volejbalové asociace „Ohio Valley“ v městě Columbus. - 13-členné žákovské družstvo jednoty se zúčastnilo gymnastických závodů o přebor Severovýchodní oblasti státu Ohio. • Slovenská tělocvičná jednota Sokol v USA SOKOL BYRAM ppřádal 7. dubna 2007 zdařilý členský večer na němž členka jednoty sestra Liza Fabrizio ve velmi zajímavé přednášce promluvila o své zkušenosti v Kalkatě v Indii kde dobrovolně působila v sirotčinci pro zmrzačilé, nevyléčitelně choré a fyzicky a duševně postižené děti. Uvedla, že v podmínkách nám již nepředstavitelné bídy a nouze, ji posilovala zkušenost vzájemné nezištné práce pro celek poznané v Sokole. SOKOL MONESSEN, jedna ze zbylých pěti tělocvičně činných jednot Slovenského Sokola v USA, si svépomocí zařídila tělocvičnu v opuštěné tovární budově. - 30. března 2007 se volejbalové družstvo jednoty zúčastnilo turnaje Sokola New York. • Dělnický Americký Sokol (DAS) SOKOL ASTORIA pořádal v neděli 29. dubna 2007 zdařilý a dobře navštívený večer pro své členy a další přátele spojený se společnou večeří, v jehož průběhu byly také podány informace o veřejném vystoupení které bude pořádáno 3. června 2007 k připomínce 115. výročí založení Dělnického Sokola v Americe. SOKOLSKÁ ŽUPA AUSTRALSKÁ • Sokol Melbourne KVART, měsíčník jednoty, vykazuje v posledním období stále .se zvyšující úroveň s hodnotným a čtivým obsahem. V květnovém vydání se ve svém úvodníku zamýšlí redaktorka Barbara Semenov nad přetrvávajícím vlivem komunistické strany v České republice. „Rozum zde zůstává stát víc než nad všemi paradoxy lidského osudu. Strana, která byla zákonem označena za zločinnou, je dosud třetí nejsilnější stranou v zemi, jejíž občanství jsem si pracně obnovila, okouzlena, jak jinak, májovou „polistopadovou“ Prahou. Nepřestává mi vrtat hlavou, kdo je dnes za zločinnou stranou, kdo ji volí?“ - „Největší obavy ve mně vyvolávají mladí lidé nové generace, kteří komunismus nezažili a přesto se k němu hlásí.“ „ZAČÍNÁME cvičit“, oznámila zpráva v dubnovém Kvartu. Přihlásilo se již několik žen k cvičení, vždy ve čtvrtek odpoledne, od 4 do 6 hodin. [pageend7]Kanadský Sokol ■ Canadian Sokol • 8 • Červen ■ June 2007 • Sokol Sydney VALNÁ hromada jednoty se konala 15. dubna 2007 v Národním domě Sokola Sydney. Na další období byl zvolen nový výbor, jehož členy jsou sestry a bratří: starosta Jaroslav Krejčík, místo- starosta Pavel Ott, náčelník Mirek Farský, náčelnice Iva Mašková, vzdělavatel a knihovník Ray Černý, Judita Dlask (jednatelka a matrikářka), Peter Chermak (pokladník), Jan Jelínek (hospodář), Jaroslav Zahrádka (šéfredaktor věstníku, archivář a kronikář), Edita Berntsen, Eva Čermáková, Danka Helia, Jiří Jelínek, Miroslav Moravec, Marta Nováková, Ivo Pšeničný, Jane Soepono. Zástupci canberské pobočky: sestra Zorka Kašpárková a bratr Vratislav Kašpárek. TŘICÁTÉ výročí otevření Sokolského Národního domu bylo připomenuto členy jednoty a dalšími krajany 28. dubna 2007 za účasti Generálního konzula České republiky p. Víta Koláře s manželkou. V programu vzpomněli starší členové na své začátky v Austrálii, a velkoplošné promítání fotografií z 30-leté kulturní a sportovní činnosti v sokolovně probíhalo celý večer za doprovodu výborně hrající hudební skupiny „Ozvěny“. ZAHRANIČNÍ OBEC SOKOLSKÁ • Sokolská župa Rakouská KAŽDOROČNĚ pořádaný župní turnaj ve stolním tenisu se letos uskutečnil 24. a 25. března v tělocvičně Sokola Vídeň XVI-XVIII., ve Steiner- gasse. První den, v sobotu, se konala soutěž žen a žactva, druhý den, v neděli, nastoupili k závěrečné soutěži muži. V soutěži žactva zvítězil Filip Kostohryz, následován svým bratrem Lukášem Kostohryzem a Michelem Vigilantem. V soutěži žen obhájila své prvenství z minulých dvou let a získala pohár sestra Cornelie Kaiser z jednoty Vídeň XII-XV., druhá byla sestra Jana Sommerlíková, třetí župní náčelnice sestra Dana Frey-Matemová. V soutěži mužů získal první cenu a pohár bratr Fládr z jednoty Vídeň XVI- XVIII., jako druhý se umístil host Norman Merchant, třetí místo získal bratr P. Líbal. SOKOL VÍDEŇ XII-XV pořádal svou valnou hromadu 11. března 2007 ve společenském sále sokolovny v 10. okrese. Po schválení zpráv dosavadních činovníků byl na další období zvolen výbor, jehož hlavními činovníky jsou sestry a bratři: starosta Ing. František Kalousek, místostarosta Petr Sevelda, náčelník Pavel Vytiska, náčelnice Irena Floriánová, vzdělavatel Vladimír Stejskal. Valná hromada byla ukončena promítáním filmového záznamu z loňského XIV. všesokolského sletu v Praze. • Sokolská župa Švýcarská SOKOL BASILEJ uspořádal 31. března 2007 v tělocvičně Spiegelfeld v Binningenu každoročně pořádaný volejbalový turnaj, letos rozdělený do dvou výkonnostních skupin - „A“ pro závodní družstva, „B“ pro družstva rekreační. Úspěšný turnaj byl opět tradičně ukončen přátelskou zábavou. Konečné pořadí skupiny „A“: 1. Sokol Mnichov, 2. Sokol Lucem, 3. Sokol Basilej, 4. Sokol Říčany a Radošovice. Skupina „B“: 1. Sokol Lucern, 2. Sokol Říčany a Radošovice, 3. Sokol Baden/Basilej, 4. Sokol Winterthur. SOKOL BERN konal valnou hromadu jednoty 19. ledna 2007 na níž byl po schválení zpráv a udělení absolutoria odstupujícímu výboru, na další období zvolen nový výbor jehož členy jsou sestry a bratři: starostka Věra Báumeltová, náčelník Zdeněk Váša, náčelnice Věra Dvořáková, vzdělavatelka Runka Dusilová, Jiří Dvořák (jednatel), Marie Fišerová (pokladní), Věra Hrbková (archivářka). • Sokol Mnichov SKUPINA členů jednoty uspořádala v druhé polovině února 2007 velice úspěšný výlet do Říma. - 22. dubna 2007 vzpomněli členové jednoty v kostele Asamkirche bývalého jednatele bratra Tina Marino, od jehož úmrtí právě uplynul jeden rok. ČESKÁ OBEC SOKOLSKÁ (ČOS) PREZIDENT Václav Klaus přijal 16. dubna 2007 pětičlennou sokolskou delegaci v čele se starostou J. Bernardem a ozdobil stuhou prapor České obce sokolské věnovaný sokolstvu T.G. Masarykem. Setkáni se konalo v souvislosti se 145. výročím založení Sokola. - Ve stejné souvislosti byla také 21. února 2007 přijata sokolská delegace primátorem hlavního města Prahy Pavlem Bernem, který při té příležitosti dekoroval prapor Sokola Pražského primátorskou pamětní stuhou. - 145. výročí založení Sokola rovněž podnítilo předsedu vlády Mirka Topolánka k účasti na přehlídce pódiových skladeb oddílů sokolské všestrannosti konané 17. března 2007 v Tyršově domě. VÝBOR České obce sokolské na své jarní schůzi konané 20.-21. dubna 2007 udělil mj. stříbrné medaile 12 zasloužilým sestrám a bratřím. SVĚTOVÝ pohár estetické skupinové gymnastiky se konal 28. a 29. dubna 2007 v tělocvičně Tyršova domu za účasti 19 družstev z 9 zemí. V juniorské soutěži se umístila sokolská družstva na 6. a 7. místě, v soutěži seniorek získalo družstvo sokolek sedmé místo. PŘEBOR ČOS v přespolním běhu se konal 1. dubna 2007 v Kolíně za účasti 150 závodníků ze 14 jednot. V soutěži žen zvítězila L. Ptáčkova (Plzeň Petřin), v soutěži mužů M. Michálek (Mělník). SOKOLSKÁ ŽUPA JUNGMANNOVA pořádala 24. března 2007 v hořovickém bazénu plavecký přebor všech složek za účasti 182 plavců z 12 jednot župy. SOKOLSKÁ ŽUPA PODŘIPSKÁ pořádala 13. května 2007 župní přebor v lehké atletice za účasti 170 závodníků všech věkových skupin. SOKOL, časopis ČOS, uveřejňuje na pokračování výňatky z knihy Marie Provazníkové Jo byl Sokol“, vydané v roce 1988 Českým slovem v Mnichově. - Ve svém čísle 4/2007 se časopis Sokol také zabývá stížnosti T.J. Sokol Mnichov nad uveřejněním snímku tříčlenné skupinky s tabulkou SKV Sokol Mnichov ve sletovém památníku a vysvětluje, že v památníku byly vyjmenovány všechny země z nichž sokolové či členové spřátelených a účastnících se organizací na slet pájeli. ZÁLESÁCKÝ závod zdatnosti uspořádaný v rámci srazu Pražského třížupí do přírody 28. a 29. dubna 2007, se konal v Pardubicích za účasti sedmi družstev; nejvyšši počet bodů, 178, získalo družstvo Sokola Libeň. SOKOL KOMARO V oslavil 105. výročí založeni jednoty 30. března 2007 tělocvičnou akademií, na níž za přítomnosti bratra Františka Berana, náčelníka župy Jungmannovy, vystoupili cvičen- ci všech složek v hodnotném a dynamicky provedeném programu svědčícím o vzorné a cílevědomě prováděné práci cvičitelů s mládeží. SOKOLSKÉ jednoty Zileč a Kuks uskutečnily za účasti 120 sokolů 8. května návštěvu kláštera Kuks s položením kytice u pomníku obětí pochodu smrti v roce 1945 v Chroustníkově Hradišti. SOKOL VESELÍ nad Moravou připomněl 24. února 2007 110. výročí založení jednoty velmi zdařilou slavnostní akademií s vysoce hodnotným tělocvičným a kulturním pořadem. SOKOL NA SLOVENSKU (SnS) PŘEDSEDNICTVO Sokola na Slovensku na svém zasedání 4. února 2007 ve Vrátkách, usneslo mj. pořádání sokolských zimních her 17. a 18. února 2007 v Kysaku a sokolské konference 17. a 18. března v Popradu, provedení akce „Zdatné děti“ 13. června, a koncem června účast na XXV. sletu Slovenského Sokola v USA v Pittsburghu. Předsednictvo rovněž schválilo návrh náčelnické rady na pravidelné, každoroční pořádání čtyř sportovních podniků: zimních her, letních her, akce „Zdatné děti“ a závodů žactva v gymnastice. Předsednictvo také schválilo návrh na pořádání III. sletu - Slovenských tělovýchovných slavností v roce 2010. SOKOL V POLSKU (ZTG) 140. VÝROČÍ založeni Sokola v Polsku bylo připomenuto na slavnostním volebním sjezdu Polského Sokola pořádaném 10. února 2007 v Poznani, jehož se také zúčastnili četní hosté, veřejní činitelé a církevní hodnostáři. Hlavní referát o činnosti polského sokolstva přednesl dosavadní starosta bratr Andrzej Bogucki, který byl za své velké zásluhy o Sokol v Polsku zvolen čestným starostou. Ve volbách na další období byl novým starostou zvolen bratr Antoni Belina Brzozowski z Varšavy. - Związek Towarzystw Gimnastycznych Sokol w Polsce má 7,900 členů sdružených ve 44 jednotách a v 10 oblastech. KANADSKÝ SOKOL, věstník Sokolské župy Kanadské - CANADIAN SOKOL, newsletter of Sokol Canada Vychází šestkrát ročně - Published six times per year ■ Rediguje - edited by: Jan Waldauf • Roční předplatné - Annual subscription: $ 10.00. Články, pokud nejsou podepsané, jsou redakční • Articles, unless signed, are by the editor. Canadian Sokol, 411-1369 Bloor Street West, Toronto, ON, Canada M6P 4J4 • (416) 535-1413 ■ e-mail: jwaldauf@sympatico.ca • www.sokolcanada.org [pageend8]
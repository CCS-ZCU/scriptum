Ústřední list Československého Orla - Vydává a řídí Svatováclavská župa v exilu ČÍSLO 7 (nová řada) LÉTO 1988 OREL BOHU, VLASTI, NÁRODU [pageend1]OREL OREL OREL OREL OREL OREL OREL Obsah PETICE ČESKOSLOVENSKÝCH KATOLÍKŮ str. 3 Z DOPISU KARDINÁLA FRANTIŠKA TOMÁŠKA VĚŘÍCÍM str. 7 Dante Alighieri PĚT TERCIN Z BOŽSKÉ KOMEDIE str. 9 H. Hanzalová BLAHOSLAVENÁ ANEŽKA ČESKÁ str. 10 VÝZVA str. 22 LYŽAŘSKÝ TÝDEN V ÚNORU 1989 str. 23 SVĚTOVÝ DEN MLÁDEŽE 1989 SE SV. OTCEM str. 24 Řídí redakční rada: Jiří MaláŠek (předseda), Antonín Slováček (místopředseda), Stanislav Hofírek, msgr. Jaroslav Kubovec, Jaroslav Kusý, František Pinďák, Karel Ryba, Václav Vostřez Redakce v USA: Československý Orel v exilu, P.O. Box 165, Jonesville, Mich. 49250, USA Evropská redakce: Jiří Malášek, c.o. VELEHRAD, Krenze- str. 66, D-8000 München 5, Německá spolková republika [pageend2]PETICE ČESKOSLOVENSKÝCH KATOLÍKŮ 1. Základním naším požadavkem je odluka církve od státu, z níž by vyplývalo, že stát se nebude vměšovat do organisace a činnosti církve. Z tohoto základního požadavku vyplývá většina ostatních našich návrhů, i když jejich dodržování by mělo být samozřejmé i v případě, kdy odluka církve od státu není. 2. Žádáme, aby státní orgány nebránily jmenování nových biskupů. Toto jmenování nových biskupů ať se stane vnitřní záležitostí církve, do něhož by stát nezasahoval. 3. Žádáme, aby státní orgány nezasahovaly do jmenování kněží do duchovní správy farností. Všechna organisační opatření v této věci ať jsou převedena do sféry vnitřních záležitostí církevních. 4. Žádáme, aby státní orgány nezasahovaly do výběru a neurčovaly počet studentů na teologických fakultách a rovněž nezasahovaly do výběru vyučujících. 5. Žádáme obnovení Cyrilometodějské bohoslovecké fakulty v Olomouci. 6. Žádáme zavedení trvalého jáhenství podle rozhodnutí papeže Pavla VI. ze dne 18. června 1967. 7. Žádáme, aby byla obnovena činnost všech dosavadních mužských a ženských řeholních společností včetně přijímání nových členů, jak je to i v sousední NDR a Polsku. 8. Žádáme, aby bylo uznáno právo věřících vytvářet volná laická náboženská společenství, která jako neformální komunita různého věkového a sociálního složení, usměrňovaná knězem, podle koncilního dekretu o laicích, by sloužila duchovnímu růstu jejich členů. Tato společenství jsou u evangelických křesťanů odedávna samozřejmá a v současné době existují u katolických křesťanů jak v západních zemích, tak např. v NDR, Polsku a Maďarsku. 9. Žádáme, aby vyučování náboženství se konalo mimo školu, v církevním prostoru na faře, v kostele nebo v jiných budovách a aby bylo převedeno do sféry vnitřních věcí církevních. Přihlášky dětí k vyučování ať se podávají farnímu úřadu a rozsah vyučování a rozdělení dětí ať provede na návrh duchovního místní ordinář. 10. Žádáme, aby bylo dovoleno kněžím navštěvovat vězení a 3 [pageend3]nemocnice, když si to pacienti, vězni nebo jejich příbuzní přejí, ale i na základě vlastního přání kněze. Umožnit náboženské obřady ve věznicích a nemocnicích. Dovolit věřícím ve výkonu trestu nosit kříže a další náboženské symboly a také mít u sebe náboženskou literaturu. Umožnit jim zpověď a duchovní rozhovory s kněžími. 11. Žádáme souhlas ke konání exercicií nebo duchovních cvičení pro laiky. 12. Žádáme, aby každé farní společenství u nás mohlo mít farní radu, jako je i u jiných církví a v jiných státech, v níž by laici byli nápomocni kněžím, aby se společně řešily problémy farností a také proto, aby se mohla racionalisovat duchovní správa. 13. Žádáme možnost vzájemného styku s křesťanskými organi- sacemi v celém světě podle vlastního výběru. 14. Žádáme, aby věřícím občanům bylo umožněno organisování a účast, ať již samostatně nebo společně, poutí, i na poutní místa v zahraničí. 15. Žádáme, aby věřícím občanům byly v plném rozsahu zabezpečeny náboženské publikace podle skutečných potřeb věřících. Umožnit založení náboženských nakladatelství pod vedením církevních představitelů, povolit vydávání náboženských časopisů různého zaměření, povolit otevření veřejných knihoven a čítáren s náboženskou literaturou. 16. Žádáme, aby různé opisování a rozšiřování náboženských textů nebylo považováno za nedovolené podnikání nebo jiný trestní čin nebo přečin. 17. Žádáme možnost odebírání náboženské literatury ze zahraničí podle zájmů a potřeb věřících. Proto Žádáme, aby tato literatura nebyla celními orgány zabavována. 18. Žádáme právo na pořad v rozhlase a televisi po dohodě se Sborem ordinářů nebo později s předsedou biskupské komise. 19. Žádáme, aby bylo zamezeno záměrné rušení vatikánského rozhlasu v české a slovenské řeči a také vysílání mše svaté v české a slovenské řeči, vysílané každou neděli rozhlasovou stanicí Svobodná Evropa. 20. Žádáme, aby byla dovolena nejen ateistická propaganda, ale aby bylo dovoleno a umožněno i veřejné šíření křesťanského učení jak duchovními osobami tak i laiky. Proto také 4 [pageend4]žádáme, jako je využívaným právem marxistů a jiných ateistů kritické hodnocení náboženství a církví, aby byla dána stejná možnost křesťanům a jiným občanům, aby i oni ve svých publikacích a veřejném životě mohli podrobit kritickému hodnocení učení marxismu-leninismu a aby tato činnost nebyla posuzována jako nějaký trestný čin. 21. Žádáme, aby byly vráceny zabrané církevní budovy, které si z vlastních prostředků pořídili věřící občané a které jsou potřebné pro činnost církve včetně budov na poutních místech, exercičních domů, budov bohosloveckých fakult, zabraných budov řeholních společenství i s příslušenstvím. 22. Žádáme, aby byla umožněna stavba nových kostelů tam, kde je jich potřeba. 23. Žádáme zamezení svévolného odstraňování křížů, soch a jiných náboženských památek po našich předcích z návsí, cest a jiných míst. 24. Žádáme, aby pravomoc církevních tajemníků byla vymezena na základů marxistické zásady, že ’’Církve se musí stát svobodnými, na státní moci nezávislými spolky občanů stejného smýšlení”. Z toho důvodu ať je z pravomoci církevních tajemníků vyčleněna pravomoc zasahovat do jmenování, přeložení i výkonu činnosti duchovních a zasahovat do všech ostatních věcí, které ve většině demokratických států jsou vnitřní záležitostí církve. 25. Žádáme urychlenou a důslednou rehabilitaci nezákonně odsouzených kněží, řeholníků a aktivních náboženských laiků. 26. Žádáme zamezení diskriminace věřících křesťanů v zaměstnání, především ve školství. 27. Žádáme, aby věřící občané měli možnost v rámci petičního práva vždy se vyjadřovat k jakýmkoli problémům, o kterých jsou přesvědčeni, že je jejich morální povinností se k nim vyjádřit. Žádáme také, aby za tuto svoji aktivitu pak nebyli obviňováni z nezákonné činnosti a aby jim nebyl petiční materiál zabavován. 28. Žádáme, aby byly zrušeny všechny právní předpisy, které neoprávněně kriminalizují značnou část náboženské činnosti duchovních i laiků. 29. Žádáme doplnění nebo úpravu článků č. 16, 20, 24, 28 a 31 naší ústavy tak, aby byly v souladu s našimi návrhy. 5 [pageend5]30. Žádáme také, aby všechny platné zákony a závazné právní předpisy, týkající se přímo nebo nepřímo náboženské oblasti, byly uvedeny do souladu s Mezinárodním paktem o občanských a politických právech. 31. Žádáme, aby byla utvořena smíšená komise se zástupců státních orgánů a zástupců katolické církve včetně zástupců laiků, jmenovaných Otcem kardinálem Tomáškem a podobně i se zástupci katolické církve ze Slovenska, která by se našimi návrhy zabývala a je i řešila. Doufáme, že naleznem u představitelů našeho veřejného života, k nimž se přímo i prostřednictvím svých církevních představitelů obracíme s těmito podněty a návrhy, pochopení a snahu zajistit nám účinným způsobem vnější podmínky pro rozvoj vnitřního života duchovního a zajištění lepší budoucnosti nás všech. Dáno na první neděli adventní roku 1987, kdy společným pastýřským listem našich biskupů a administrátorů českých a moravských diecésí se zahajuje velké dílo duchovní obnovy rozvržené do deseti let, k němuž se tímto také aktivně připojujeme a je plně podporujeme. 6 [pageend6]Z DOPISU KARDINÁLA FRANTIŠKA TOMÁŠKA VĚŘÍCÍM Milovaní bratři a sestry, ... V posledních měsících jste mi poskytli neobyčejně přesvědčivý důkaz své důvěry v podobě více než půl milionu podpisů pod petici, kterou jsem podpořil. Považuji to za zmocnění stát se Vašim mluvčím, když žádáte, aby u nás došlo k nápravě vztahů státu k církvi a věřícím. V tom smyslu jsem zformuloval stanovisko, které posílám vládě k rukám jejího předsedy Lubomíra Štrougala. ... Váhu Vašich podpisů zvětšuje strádání pro víru a církev, které sotva koho z Vás v minulých desetiletích nepostihlo. Odpouštění je křesťanská povinnost, nebylo by však spravedlivé nevzpomenout při této příležitosti s úctou zvláště těch, kteří složili těžší daň věrnosti Kristu ztrátou svobody, ba i života. ... Ať veřejně nebo v soukromí, stále jsme jedna Kristova církev. Mluvit o oficiální církvi a o druhé, politicky zaměřené "tajné církvi” je fikce a pomluva. Události ozřejmily další věc, kterou Vám chci položit na srdce. Je to odpovědnost Vás laiků za církev. Po léta jsem mluvil za Vás téměř marně. Byl jsem označen za ”generála bez vojska”. Proto bylo třeba, abyste promluvili Vy. Nejsme vojsko a nebojujeme o moc. Ale povinnost hájit se proti nespravedlnosti je jeden ze základních kamenů mravnosti. I náš Pán se před soudem hájil proti falešnému obvinění a ohradil proti políčku. Je správné, když jako občané uplatňujete svá práva vůči světské moci. To však není všechno, co máte možnost dělat. Je třeba ujmout se svých práv i fakticky. Litera zákona sice velmi zužuje náboženský život katolíků. Přesto je nám upíráno mnohé, co nezakazuje zákon, ale mimo zákonnou kompetenci lidé pověření veřejnou správou. Ale v každém právním státě platí zásada: Všechno, co není zakázáno, je povoleno; rozumí se zákonem, ne něčí libovůlí. Nebojte se tedy např. uskutečňovat plný církevní život v duchu Druhého vatikánského koncilu, ve farnostech i mimo ně. Na Vás je také, abyste byli oporou kně- žím, kteří se po minulých zkušenostech obávají ztráty možnosti 7 [pageend7]sloužit Vám veřejně. Nebojte se působit na mládež a děti; zvláště nyní, kdy se už veřejně vyslovují obavy o jejich mravní profil. ... Uvědomil jsem si, že i já mám vůči Vám povinnost, která nestrpí odkladu. Stále ještě se dovídám o postihování, šikanování, zastrašování nebo diskriminování kněží a laiků i jejich dětí. ... Proto jsem se rozhodl nabídnout pomoc, kdykoli dojde k porušení spravedlnost v souvislosti s vírou nebo církví. Když se někdo nedomůže práva normální cestou nebo s pomocí vlastních církevních pastýřů, má možnost obrátit se přímo na mne. S pomocí příslušných odborníků se budu snažit zasáhnout v jeho prospěch.... Bratři a sestry, v této důležité chvíli našich dějin spojme odvahu s rozvahou, naději s trpělivostí, pravdivost s láskou. Pán Vám žehnej. 23. dubna 1988. 8 [pageend8]Dante Alighieri PĚT TERCIN Z BOŽSKÉ KOMEDIE Ten pohyb, jenž střed v klidu ponechává, hýbajíc ostatním, zde započíná, a zde je také jeho meta pravá. A toto nebe nemá místa jiná než v mysli Boží, v níž má láska vzpruhu, jež točí jím, i moc ta, jež je spíná. Světlo a láska objímá je v kruhu jak toto druhé, a tu vazbu činnou jen Tvůrce chápe, jakého je druhu. Ten jeho pohyb nemá sílu jinou, však druhé všechny jím se měřit dají jak deset pětinou a polovinou. Že v jedné váze kořeny čas tají, to zřejmým tobě ted se může státi, a v jiné že mu větve pronikají. Ráj, zpěv 27, verše 106 až 121 9 [pageend9]H. Hanzalová BLAHOSLAVENÁ ANEŽKA ČESKÁ Pocházela ze slavné dynastie Přemyslovců, která tehdy, ve 13. stol., vládla v naší zemi údajně už půl tisíciletí, a po 300 let jako křesťanští vládci. Bylo to v době, kdy otec Anežčin král Přemysl I. (děd pozdějšího železného a zlatého krále Přemysla Otakara II.) položil svou obratnou politikou základy velmocenského rozmachu Českého státu. A bylo to v době, kdy sousední staufská dynastie německá, dosáhnuvši svého vrcholu, se blíží pomalu k svému konci. Přemysl po tvrdých zážitcích svého mládí, kdy se český trůn zmítal třenicemi mezi přemyslovskými bratřími a strýci, nyní, když se konečně dostal k vládě, dovedl dobře využít svých zkušeností, aby upevnil svou moc nejen vnitřně, ale i mezinárodně. Podporoval střídavě císaře Filipa (1197) a papeže Inocence III., a pak znovu nového císaře Fridricha II., nechal si postupně ode všech potvrdit královský titul, a to dědičně, a od císaře Fridricha dociluje r. 1212 ve známé Zlaté bule sicilské české zemi další výsady. Tato listina zaručovala nejen samostatnost Českého státu a potvrzovala jeho již dřívější provilegia, ale navíc i posilovala jeho mocenské ambice v rámci Římské říše. Všechny tyto výsady - mezi nimi úřad kurfiřtský s právem volit císaře, jsou později znovu potvrzeny a ještě rozmnoženy Karlem IV. r. 1356 v jeho "Zlaté bule Karlově". Jak dramatické bylo tehdy dění v Evropě, tak neklidné byly i poměry v královské rodině české, do kterých se Anežka narodila. Anežka, dcera královny Konstancie Uherské, tedy druhé manželky Přemyslovy, se narodila pravděpodobně okolo roku 1205 a podle rekonstrukce kardinála Berana musela být o rok starší než její bratr, pozdější král Václav. Á jak bylo tehdy údělem královských dcer, i ona měla být figurkou v šachovnici mocenských plánů svého slavného otce. Když jí byly tři roky, byla zasnoube- 10 [pageend10]na polskému vévodovi a poslána i se svou o málo starší sestrou Annou do slezské Vratislavi ke své příbuzné - svaté Hedvice, na dvůr Jindřicha I. Bradatého. Zde byly obě dívky vychovávány s ostatními Hedvičinými dětmi a obě tam pobyly asi tři roky. Protože však Anež- čin snoubenec (snad to byl Hedvičin syn Boleslav) náhle zemřel, vrátila se Anežka domů do Čech. Jako šestiletá byla poslána do kláštera v Doksanech nad Ohří, kde se vzdělávaly i dcery českých šlechticů, a tam se naučila číst a psát a pochytila základy tehdejšího vědění požadovaného pro dcery velmožů v Čechách. Nicméně toto její vzdělání ji prý brzy učinilo známou i za hranicemi České země a sám císař Fridrich žádal krále Přemysla o její ruku pro svého syna Jindřicha. Proto byla poslána do Rakous, jak bylo tehdy zvykem, aby se seznámila s cizí zemí a jejím mravem. Zde jí byla společnicí Markéta Babenberská. Avšak i zde se vyvíjel Anežčin osud jinak, než podle původních plánů jejího otce, přičemž opět politická prestiž evropských panovníků zde sehrála svou roli. Od počátku nepřál tomuto Anežčině sňatku kolínský arcibiskup Engelbert, který přemluvil Jindřicha, aby dal přednost před Anežkou dědičce babenberské - Markétě. O těchto všech plánech se dozvěděl zavčas král Přemysl, a aby zabránil svému a Anežčině ponížení, předešel událostem a vzal sám Anežku zpět domů. Stalo se to po šesti letech - kdy jí bylo asi čtrnáct let. Pro hrdou Přemyslovnu to byla urážka, kterou její otec mstil později tím, že vtrhl s oddílem svého vojska do Rakous, kde plenil až po Dunaj, avšak Anežka sama se dovedla se vším vyrovnat, neboř snad už tehdy bylo předurčeno, že její životní cesta bude jiná, než jak bylo běžné. Léta běžela... Ještě několikrát se pokoušeli evropští panovníci o ruku Anežčinu: anglický král, později znovu Jindřich, a dokonce i sám císař pro sebe, neboř Anežka byla proslulá svou krásou i darem ducha, avšak kdysi odmítnutá, ted sama odmítala. Tak, i když jistě nechtěně, pomstila svou potupu z mládí a hlavně její zájmy se už tehdy ubíraly jiným směrem. Prostřednictvím mnichů minoritů, kteří zavítali do 11 [pageend11]Čech ze Saska, se seznámila se životem sv. Františka z Assisi a jeho učení o původní čistotě církve Kristovy, o lásce k chudým a trpícím fascinovalo královskou dceru natolik, že v. ní uzrála myšlenka jít také touto cestou. Příkladem jí byla její sestřenice sv. Alžběta Durynská a hlavně sv. Klára, která v Itálii založila po vzoru sv. Františka klášter. Jeptišky v něm se nazývaly později podle ní klarisky, tak jako mniši, žijící podle příkladu sv. Františka - františkáni. Pověst o tom se dostala i do Čech. Avšak i sv. Klára se dozvěděla záhy, že dcera české dynastie Přemyslovců ji hodlá následovat. Odpověděla na poselství Anežčino dopisem, který byl počátkem jejich oboustranné korespondence, trvající po mnoho let. Z té se zachovalo několik listů Klářiných právě v klášteře sv. Františka v Praze. Sv. Klára v nich nazývá Anežku "sestrou své duše" a vyzdvihuje její ctnosti a chválí její svatou horlivost. Anežka požádala svatou Kláru, aby jí poslala do Prahy nějaké sestry, s nimiž by mohla založit klášter. Bylo jí vyhověno a k pěti řeholnicím z Itálie se připojilo i sedm dcer předních českých rodů, a ty spolu s Anežkou složily po roce 1230 řeholní slib. Také františkáni přišli do Prahy, a tak byl založen na Starém Městě pražském při nábřeží Vltavy, nedaleko tehdejšího mostu Juditina klášter, tam, kde se dodnes říká Na Františku. Jedním z prvních činů Anežky jako řeholnice bylo založení špitálu pro chudé. Anežka se snažila zmírnit bídu, strádání a utrpení chudých a nemocných ze všech sil. Ač královská dcera, byla velmi skromná; několikrát žádána, aby se stala abatyší, vždy odmítla. Nechtěla být povýšená nad ostatními sestrami, chtěla být jednou z nich. Šla ve stopách Kristových, chtěla sloužit jemu i lidem bez oddechu. Trpělivá, milosrdná, pomáhající. Svými skutky a svým životem dávala příklad ostatním. Zanedlouho jí však bylo podstoupit boj. Mnohé kláštery, ač zpočátku chudé, a to zvláště ty staršího založení, tehdy bohatly a život v nich se začal vzdalovat od původních zásad prostoty a ideálu učení Kristova. Jejich příkladu následovali i někteří františkáni, a tak došlo [pageend12]k rozkolu: jedni byli pro udržení původních zásad sv. Františka, druzí pro určité uvolnění. Anežka trvala na původních zásadách - jejími odpůrci byli hlavně minorité od sv. Jakuba na Starém Městě. Odklon od původních zásad se přenesl i na Svatou Stolici, s níž vedia tvrdohlavá Přemyslovna - ”z rodu válečníků”, jak o ní praví legenda - s houževnatostí jí vlastní boj, a to po mnoho let. Tvrdě hájila pro svůj klášter řeholi původní prostoty, chudoby a důsledného následování Krista ve všem. Sv. Klára ji v tom podporovala a až těsně před smrtí se jí teprve podařilo, vlastně i pro Anežku, tento boj vítězně dobojovat. Avšak spory s minority svatojakubskými vedla Anežka až do své smrti. Činnost Anežky se však neomezovala jen na boj o řeholi. Jak již bylo řečeno, bylo jedním z prvních činů Anežčiných založení Špitálu, o které se staralo špitální bratrstvo. Byli to mniši a jeptišky, kteří zde sloužili nemocným. A z tohoto bratrstva vytvořila Anežka řád křížový - zvaný křížovníci. Tak vedle rytířů Svatojanských (zvaných později Maltézští) se sídlem na Menším Městě neboli Malé Straně, vedle rytířů Panny Marie Na Poříčí vznikl v Praze řád ryze českého založení - křížovníci se sídlem Na Františku. A aby ho odlišila od ostatních rytířských řádů i znakem, přidala jim Anežka k červenému kříži, který měli jinak templáři, také hvězdu, rovněž červenou, takže se od té doby nazývali - a nazývají až po naše časy - křížovníci s červenou hvězdou. Hvězdu prý dostali do znaku proto, že první jejich velmistr (jak se tehdy říkalo mistr) byl z rodu Divišovců (neboli Šternberků), a ti měli hvězdu ve znaku. Avšak možná, že šlo o hvězdu betlémskou. Řád nikdy na svou zakladatelku nezapomněl a jeho členové, jak ještě uslyšíme, neúnavně usilovali o její svatořečení. Tento starý, založením český rytířský řád řeholní, se udržel až po naše dny, a i když je v současnosti u nás zakázán, pokračují v činnosti jeho členové v zahraničí. Avšak činnost Anežky šla ještě dále. Jako Přemyslovna byla hrdá na svůj rod, a když zemřel ve vysokém stáří 13 [pageend13]její otec král Přemysl I. a po něm nastoupil na český trůn její bratr Václav, podporovali se s Anežkou vzájemně. Král Václav miloval svou o rok starší sestru, ke které přilnul už v dětství, a všemožně ji podporoval. Navštěvoval ji prý často v klášteře a Anežka sledovala odtud živě osudy jeho, celého rodu a s ním i celé České země. Dovedla prý i předpovědět politické události a zdá se, že se s ní král Václav i radil. Ona to byla, která smířila krále Václava s jeho synem Přemyslem. Neboť je známo, že když bylo Přemyslovi (pozdějšímu železnému i zlatému králi Přemyslu Otakarovi II.) asi patnáct let, povstal ještě jako markrabě moravský proti svému otci. Snad to způsobili vlivuchtiví rádci, snad sama ctižádostivost a touha po moci tohoto mladého Přemyslovce. Jisté je, že boj trval několik let, než se podařilo Anežčině diplomacii konečně otce a syna spolu opět smířit. Bez přestání sledovala též bouřlivý vývoj svého století a kdykoliv byl český král ve válce, ať její bratr nebo po něm její synovec Přemysl Otakar II. - na př. r. 1260 ve slavné bitvě u Kresenbrunnu nebo později r. 1278 v osudné bitvě na Moravském poli, kde Přemysl padl, pořádala se svými sestrami v klášteře prosebná procesí za zdar bitev. Při posledním z nich měla prý vidění. Náhle stanula a zdálo se jí, že vidí krále Přemysla, jak těžce raněn je odváděn dvěma velkými muži z bitvy. Vidění bylo pak potvrzeno skutečností, když přišla zpráva, že Přemysl Otakar II., král český, v této bitvě padl. A tak, jak jí bylo kdysi vnitřním hlasem předpovězeno, přežila všechny své dospělé příbuzné. Zemřela stařičká, před více než 700 lety, v r. 1282, čtyři roky po smrti svého královského synovce, v době, kdy byla naše země rozchvácena, řádil tam se svými vojsky Otta Braniborský, její malý prasynovec - následník trůnu, byl ve vězení a všude panoval hlad a s ním přišel i mor. Avšak Anežka byla, jak všichni věřili, vzata pro své zásluhy a příkladný život na nebesa a vyprosila tam brzký obrat událostí. 14 [pageend14]Už za Anežčina života, jak nás o tom poučuje její nejstaršf latinský životopis (tzv. "Vita prima") a asi z r. 1328 i o něco pozdější "Legenda" (kolem r. 1335) - obojí sepsané zřejmě podle původních záznamů kláštera Na Františku, se dály jejím působením zázraky: Anežka dovedla zbavovat lidi bolestí, léčila jejich nemoci tělesné i duševní strasti. Uměla číst myšlenky, předvídala budoucnost - ale nejen to. Když zemřela kdysi jejímu bratru, králi Václavovi, malá dceruška, přivezli ji pohřbít Anežce do kláštera. Děvčátko leželo v otevřené rakvi na márách a příbuzní i řeholnice byli soustředěni kolem. Matka - královna měla tak velký žal, že Anežka ze soucitu s ní padla tváří k zemi a začala zpívat žalm, jako při vzkříšení Lazarově. Náhle, jak všichni přítomní potvrdili, počala se děvčátku vracet barva do tváří, také teplota těla se vrátila a ono počalo zase dýchat. Vtom bylo slyšet hlas: "Proč mne odvoláváš z radosti do vyhnanství a bídy? Věz, jestliže jsi to učinila, nemohu tím přinést útěchu ani svým rodičům, ani komu jinému v duši tak smutnému." Takto prý promluvila duše děvčátka. Když to Anežka uslyšela, přestala se modlit za vzkříšení a děvčátko opět umřelo. Avšak všichni uvěřili, že jeho duše je v nebi. Potud legenda. Jestliže se psalo o zázracích, které se staly za Anežčina života, tím více jich bylo po její smrti. Hned jak zesnula, přicházely davy lidí z Prahy i dalekého okolí ke klášteru, aby alespoň zahlédly zamřížovaným okénkem rakev s Anežkou. Zvláště chudí a nemocní, kterým pomáhala. Nakonec sestry dovolily, aby se lidé směli dotýkat mrtvé různými předměty, neboť se věřilo, že přes tyto předměty jim bude Anežkou i dále pomoženo. Když však začali někteří stříhat její vlasy a nehty, rozhodly se jeptišky uzavřít rakev na petlici, kterou zatloukly velkým hřebem. Tehdy dorazila do Prahy Anežčina přítelkyně - paní Scholastika ze Šternberka a domáhala se, aby směla mrtvou ještě naposledy spatřit. Sestry odmítly. Nechtělo se jim rakev, pracně uzavřenou, znovu otvírat. A tu 15 [pageend15]se prý stal zázrak. Hřeb se sám od sebe uvolnil, spadl na zem, víko rakve odskočilo a paní Scholastika se mohla rozloučit se svou mrtvou přítelkyní. Anežku pochovával františkánský mnich Otec Bonagar- cia, nebol pražský biskup Tobiáš z Bechyně nepatřil ke skupině, podporující Anežku - spíše naopak. Pohřbena byla v klášteře Na Františku - prý v kapli Panny Marie, dodnes však nevíme přesně kde. Nemohu zde mluvit o všech zázracích, které zachytila legenda. Jednají o uzdravení nemocných, o zachráněných z nebezpečí a podobně. Uvedu však pro zajímavost zázrak, který se týká jedné z posledních Přemysloven, Elišky, matky našeho slavného krále Karla IV. Když tedy jednou Eliška pobývala v Praze - bylo to v době, kdy její manžel, král Jan Lucemburský, nechal odvézt malého Václava (tak byl Karel IV. křtěn) na hrad Loket - tu měla prý podivný sen. Zdálo se jí, že slyší hlas: "Vstaň a běž do kláštera sv. Františka a pros tam svou prabábu Anežku. Když prosíš jiné sobě oddané o pomoc, popros ji, ona ti u Pána jistě pomůže." Když Eliška namítla, že její praprateta je přece už dávno mrtvá (bylo to skoro půl století po Anežčině smrti), odpověděl hlas: "Není mrtvá. Je v klášteře sv. Františka a má se dobře." Na tato slova královna vstala a pospíšila ke klášteru. Přistoupila k okénku ve dveřích, kudy vrátná sestra mluvívala s návštěvami a ptala se, je-li v klášteře Anežka. Když sestra přisvědčila, pravila královna: "Jdi a řekni jí, že jsem Eliška, česká královna, dcera krále Václava, a popros ji, aby sem ke mně přišla." Tu se zdálo, že sestra přistoupila k okénku - a Eliška spatřila náhle její tvář. Byla to sama Anežka, tak jak byla za živa, avšak s tváří nezvykle půvabnou a zářící. Královna padla na kolena proti ní a pravila: "Oroduj za mne, drahá Anežko, mám velkou úzkost v srdci z nějakého neznámého důvodu, a vím, že když ty Pána požádáš, budeš vyslyšena." Tu se k ní Anežka obrátila a řekla: "Jdi v pokoji - budu za tebe prosit." Na druhý den pak přijel posel z Lokte a ohlásil královně, že její syn Václav byl ve velkém nebezpečí, byv zachvácen horečkou a 16 [pageend16]takovou slabostí, že umře, ale ted že už je všechno zase v pořádku. Teprve nyní porozuměla Eliška své včerejší úzkosti a poznala, že se jí skutečně zjevila sv. Anežka a pomohla malému Václavovi. Legenda, která tento příběh uvádí, používá několikrát přídomku "svatá". Byla to právě královna Eliška, která okolo r. 1328 usilovala o svatořečení své dávné pokrevní příbuzné, to v době, kdy vyčerpána neustálým sporem se svým manželem, králem Janem, odloučená od svých dětí a už sama nemocná (měla tuberkulosu) - poslední svého rodu, přilnula ke všemu, co ji pojilo s jeho slavnou minulostí. A tuto náklonnost po ní zdědil i její syn Václav-Karel, později nazvaný Otcem vlasti. Situace nebyla však tehdy pro Anežčino svatořečení vhodná. V církvi začalo probíhat tzv. papežské schisma. Vedle Říma vznikla Svatá Stolice též v Avignonu, a také neklid v zemi za vlády dobrodružného cizince Jana nepřispěl věci. Eliščin slavný syn Karel se sice o něco později také snažil prosadit svatořečení Anežky, neboř i on lnul ke svému přemyslovskému původu po matce (jak známo velmi ctil sv. Václava jako patrona České země), ale ani Karlovi, který jinak povznesl naši zemi podruhé na velmocenský vrchol (před ním to dokázal jeho praděd Přemysl Otakar II.), se Anežčino svatořečení nepodařilo. Snad také právě z důvodů schismatu v církvi. Karel prý také svému synovi a nástupci Václavu IV. před svou smrtí kladl důrazně na srdce, aby usiloval i on o svatořečení Anežky, avšak ten už měl jiné starosti. Došlo k husitským válkám, a přestože byla Anežka i později neustále u nás jako světice ctěna (a také v cizině: ve 14. a 15. stol. vznikly na př. německé překlady našich latinských a českých předloh na př. české veršované legendy o Anežce, zachované v tzv. Chebských zlomcích), nedošlo ke svatořečení. V pozdějších dobách bylo svatořečení vázáno na nález těla dotyčného světce, což v případě Anežky je záležitostí dosti obtížnou. Z pramenů víme, že byla dle svého přání pohřbena v kapli Panny Marie - zřejmě v kostele sv. Salvátora Na Františku, a to - jak se nejstarší záznamy shodují 17 [pageend17]- v zemi pod dlažbou před oltářem. Protože byl však nízko položený klášter zvláště počátkem 14. století často zaplavován Vltavou, otevřely klarisky někdy kolem r. 1328 Anežčin hrob a její ostatky (prý už jen kosti) omyly ve víně a uložily je do schránky, kterou pak postavily někde v téže kapli, ale tak vysoko, aby k nim nemohla voda. Tato schránka, takto však lehce přístupná, na místě nezůstala a asi z bezpečnostních důvodů byla prý znovu, a to na vyšším místě zakopána. Časově i stylem to vypadá na to, že to nechal provést sám Karel IV., který - jak víme - se ostatky vůbec, a zvláště pak i Anežkou, zabýval. Jak je o něm známo, nechával Karel na př. v kostele sv. Jiří a při přestavbě chrámu sv. Víta kosti svých předků, pokud byly už poškozené, přemisťovat do nových rakví nebo schránek a vkládal k nim pergameny nebo destičky s popisem o koho se jedná a se svou pečetí. Tak to udělal na př. s otcem sv. Václava Vratislavem i se svým pradědem Přemyslem Otakarem II. - a není vyloučeno, že možná i s Anežkou. Tak tedy víme z písemných pramenů, o čemž nás zevrubně informuje ve své knize "Blahoslavená Anežka Česká” též kardinál Beran, že Anežčiny ostatky byly znovu uloženy v kapli Panny Marie, nevíme však, na kterém místě. Přes klášter se přehnaly husitské bouře, r. 1611 pak vpád Pasovských (ti klášter vypálili), došlo k Bílé Hoře a po ní, někdy za třicetileté války přesídlily klarisky ze svého vypáleného kláštera v Panenském Týnci na Lounsku do Prahy k sv. Františku. Protože byla tehdy velká bída, začaly sestry hledat v klášteře poklad, aby jím zmírnily nouzi svou a pomohly i jiným. Musíme předeslat, že někdy od počátku 17. století existovala pověst (kdy a jak vznikla nevíme), "že bude v Čechách teprve tehdy zase dobře, až se najde tělo sv. Anežky". Jak je vidět, podvědomá touha po její kanonisaci vlastně nikdy neodumřela. Tím spíš po Bílé Hoře. V okruhu vlasteneckých kněží - zvláště jesuity Balbína z Orličné a křížovníka Beckovského, oživlo znovu úsilí o nalezení Anežčina hrobu. A právě tou dobou se 18 [pageend18]vyprávělo, že při bohoslužbách v kapli P. Marie Na Františku bylo vidět na kůru stát jeptišku, kterou nikdo neznal, i jakási zář se tam prý objevovala, a bylo slýchat odtud hlasy a smích. Když však tam sestry přišly, nikoho nenašly. A to se opakovalo několikrát. Jistě v tom hrála roli i sugesce, zesílená celkovou situací v zemi i touhou po nalezení hrobu. V červnu r. 1643 narazily prý sestry, hledající poklad, na hrob abatyše, velmi starý; vlastně to byla už jen kostra ve ztrouchnivělém rouše. Z hrobu prý se linula neobyčejná vůně (kardinál Beran upozorňuje na kadidlo, které se dávalo do hrobu, z něhož ani po letech vůně nevyprchala.) Byla okamžitě svolána komise, ta však nemohla rozhodnout, jde-li opravdu o tělo Anež- čino. (Zápisky ze 14. století však mluví o jejich ostatcích, uložených do jakési schránky.) O akci se dozvěděl císař Ferdinand III. a financoval prý nové vykopávky. V říjnu téhož roku (1643) našla komise, vedená Adamem Raabem, za oltářem Panny Marie na vyvýšeném místě vyzděný hrob, v němž byla uložena ztrouchnivělá skříňka - krychle o straně 60 cm s nějakými kostmi. Komise vše zaprotoko- vala, ale ani tehdy se nerozhodli, zda jde skutečně o Anežku, či nikoliv. Kardinál Beran, jemuž velmi ležela na srdci kanonisace Anežčina, a který se celou touto problematikou podrobně zabýval, se ve své knize domnívá, že právě v tomto druhém případě mohlo jít opravdu o Anežčin hrob, pořízený Karlem IV. jako provisorní, než dojde k svatořečení, neboť po tom by byly její kosti uloženy přímo do oltáře, jak se děje s ostatky jiných svatých. Žádný pergamen ani destičku s popisem však komise nenašla (alespoň o tom nic nenapsali), je však možné, že si toho tehdy prostě nevšimli, zvláště byl-li už pergamen ztrouchnivělý a z pečetě pouhé zbytky (schránka byla totiž zasypána hlínou), a není vyloučeno, nebyla-li už někdy dříve v rozmezí 15. - 16. století otevřena. Komise nenapsala také, co se se skřínkou dále stalo. Klonili se spise k tomu, uznat první nález z června - také vzhledem k tehdejším viděním, za tělo Anežčino. Proto nevěnovali schránce moc velkou pozornost. Snad byla opět uložena 19 [pageend19]na místo. Kéž by se tak bylo stalo! Zajímavý je také nález ostatku, Anežčiny čelisti, uloženého v kostele španělského zámku Escorial, kde ho objevil před několika lety náš kněz, historik - odborník na ostatky - Msgr. Dr. Polc z Řima. Jak se mu podařilo zjistit, odvezla si tento ostatek z Čech ve druhé polovině 16. stol, vdova po císaři Maxmiliánu II., když se po smrti svého muže vracela z Prahy domů do Španěl. To by ovšem svědčilo o tom, že někdy v 16. století přece jen znali někteří - asi z kláštera Na Františku - Anežčin hrob. Alespoň tmavá barva ostatku by ukazovala na jeho dávné zatopování vodou. Avšak na počátku 17. století klášter vypálili Pasovští a povědomí o hrobu upadlo zase v zapomenutí. V polovině 18. stol, byl klášter Na Františku opět vypálen - tentokrát Francouzi a tehdy se prý zřítily stropy v kapli Panny Marie. A koncem téhož století k dovršení všeho dal císař Josef II. zrušit vedle několika jiných i klášter Na Františku a jeho majetek rozprodat v dražbě. Lidé z okolí si pak brali náhrobní kameny, mezi nimi i Přemyslovců, na stavbu domků - a tak byl hrob blahoslavené Anežky ztracen. K její kanonisaci tedy nedošlo, ale došlo k jejímu blahořečení mnoholetým úsilím několika vlastenců, už koncem století 18. a pak hlavně ve století 19. (přesně r. 1872) byl zahájen proces blahořečení, který trval několik let. Akcí vedl Anežčin řád křížovníků pod patronací tehdejšího pražského arcibiskupa kardinála knížete Schwarzenberga. Až konečně r. 1875, byla Anežka prohlášena Římem za blahoslavenou. Její svátek bylo rozhodnuto slavit dne 2. března v údajný den jejího úmrtí. Dnes ke svatořečení není už potřeba nálezu těla, i když vzhledem k výše zmíněné pověsti o lepších časech v Čechách i kvůli Anežce samé bychom si přáli nalézt její hrob snad více, než kdy jindy. Neznáme bohužel ani přesné výsledky vykopávek, vedených Na Františku od poloviny padesátých let až do nedávna. Terezie Neumanová, zbožná žena, která žila v Bavorsku a byla známá také tím, že předvídala budoucnost, prý 20 [pageend20]kdysi na otázku dnes rovněž mrtvého kardinála Kašpara, bude-li nalezen hrob blahoslavené Anežky, prohlásila: "Najde se, až bude čas. Najde se i spis, v němž je vše napsáno, ale ty se toho nedočkáš.” Opakovala: "Rozumíš, spis se o tom najde, ale ty se toho nedožiješ." Přejeme si, abychom se toho dožili my. A přejeme si, abychom si toho i zasloužili. - Avšak přece jen jsme se něčeho dožili: nálezu Anežčina ostatku ve španělském zámku Escorial. A pro nás je zajímavé, že se podařilo provinciálovi českého rytířského řádu křížovníků s červenou hvězdou, dnes se sídlem ve Vídni, Otci Novotnému, získat darem od španělského krále část čelisti blahoslavené Anežky České. Stalo se to v r. 1981, tedy rok před sedmistým výročím úmrtí Anežčina, zatímco v Římě byl Svatým Otcem obnoven proces jejího svatořečení. Provinciál křížovnického řádu nechal zhotovit naší národní patronce a zakladatelce svého řádu důstojný relikviář, na který přispěli kromě křížovníků samotných jak čeští kněží a věřící v exilu, tak České velkopřevorství rytířského řádu sv. Lazara Jerusalémského. Relikviář, uložený dnes ve Vídni, je stříbrný a je zhotovený do tvaru znaku křížovnického řádu. Střed kříže, kde je uložen ostatek, je zlatý, výplň kříže a hvězdy tvoří rubínové sklo. Máme tedy přece jen ostatek Anežčin, i když snad neznáme dosud její hrob. A je to výzva! Výzva k tomu, abychom se také o ty lepší časy v Čechách, slibované ve staré pověsti o nálezu jejího těla, zasloužili. Neboř ani Pán Bůh, ani blahoslavená Anežka svou přímluvou nám k lepším časům nepomůže, nebudeme-li toho hodni a nebudeme-li o ně usilovat, tak jak to naši předkové odedávna dělávali. Usilovat i o upevnění víry v sobě a o její návrat do Českých zemí. 21 [pageend21]VÝZVA Letos 3. listopadu 1988 uplyne 70 let ode dne, kdy byla na Staroměstském náměstí v Praze vandaly stržena překrásná socha Panny Marie. Sto let po vyhlášení dogmatu o Neposkvrněném Početí Panny Marie svatým Otcem Piem IX. v r. 1854, zahájili naši američtí krajané pod vedením ndp. opata Lva Ondráka z benediktinského opatství sv. Prokopa v Lisle u Chicaga sbírku mezi věřícími a postavili v Lisle dokonalou kopii sochy pražské v pevné naději, že bude po osvobození naší vlasti postavena přesně tam, kde původně stál její originál. Aby bylo umožněno také všem sestrám a bratřím v Evropě vroucně prosit za odpuštění této pohany Panny Marie, a také za odpuštění stálého přívalu pokořování a rouhání, jehož se Jí i Jejímu Synovi v naší vlasti dostává, přicházejí naši bratři z Cyrilometodějské ligy v Kanadě s návrhem, aby byl postaven náš "Mariánský národní oltář" ve Fatimě, v tomto světoznámém a hojně navštěvovaném místě poutníky z celého světa. K této akci se Čsl. Orel v zahraničí i doma velmi rád připojuje a vyzývá nejen všechny sestry a bratry, ale i všechny věrné katolíky, aby se v rámci svých možností svým příspěvkem podíleli na brzkém uskutečnění tohoto "Stolu míru", oltáře Páně. Musíme všichni usilovat o to, aby náš oltář stál ve Fatimě. Budeme se snažit k němu putovat, i když je daleko od nás. Ale hlavně záleží na tom, aby všichni mariánští ctitelé jej postavili ve svých srdcích a tak upevnili nejen svou víru, ale snažili se ji vyprosit především v srdcích a duších mládeže. Nikdo nemůže být jinde na tomto světě lépe pohoštěn než chlebem Páně u stolu Syna Matky Boží. Pevnou vírou a modlitbou je možno v životě překonat i ty největší překážky, které se nám staví v cestu! A k tomu nás vede Matka Boží! Svou lásku k ní projevíte i svým darem na postavení našeho oltáře ve Fatimě. Zasílejte je na adresu své české duchovní správy, v jejíž oblasti 22 [pageend22]bydlíte s udáním účelu, pro který peníze posíláte. Pevně věříme ve Vaši brzkou pomoc a vřele za ni děkujeme. Za Evropskou oblast československého Orla v exilu Prof. J. Malášek starosta Evropské oblasti LYŽAŘSKÝ TÝDEN V ÚNORU 1989 I v roce 1989 uspořádá čsl. Orel týden lyžování ve Svatém Martině v Dolomitech v Itálii. Lyžařský tábor se bude konat od 4. do 11. února 1989 a cena za osobu za ubytování a stravu bude činit 238,- DM; pro mládež do 25 let 189 DM (cena nezahrnuje nápoje s výjimkou čaje). Vedle cesty je třeba počítat s výdaji mimo středisko (za vleky, příp. výlet a podobně). Od účastníků se očekává, že pomohou při přípravě jídel, že se co nejvíce zúčastní na denní mši sv. (účast je dobrovolná) a že budou dodržovat denní řád. Přesný program se stanoví po dohodě s účastníky. Přihlášky zašlete na adresu: Prof. J. Malášek, c.o. VELEHRAD, Klenzestr. 66, D - 8000 München, Západní Německo. 23 [pageend23]SVĚTOVÝ DEN MLÁDEŽE 1989 SE SVATÝM OTCEM Již řadu let se koná na Květnou neděli Světový den mládeže, kdy mladí lidé z celého světa doslova zaplavují Řím, aby se setkali se Svatým Otcem. Pro Světový den mládeže 1989 vyhlásil již Svatý Otec jako téma: ’’Křesťanská mládež na prahu roku 2000 znovu objevuje apoštolské kořeny své víry a činně se podílí na evangelisaci dnešního světa”. Podle jeho přání se v roce 1989 Světový den mládeže bude konat takto: * O Květné neděli - nebo jiný den určený biskupskou konferencí - ve všech církevních obcích. * V chrámu apoštola sv. Jakuba v Santiagu de Compostella ve Španělsku, kde se Svatý Otec setká s mládeží z celého světa ve dnech 19. a 20. srpna, 1989. Program setkání ve Španělsku obsahuje pout mladých do Santiaga de Compostella, při níž se má použít starých poutnických cest Evropou; ’’mezinárodní fórum”, jehož se má zúčastnit asi 200 zástupců všech světadílů; různé katechetické, liturgické a kulturní akce a činnosti; setkání se Svatým Otcem, které vyvrcholí eucharistickou obětí 20. srpna 1989. Kdo se zúčastní od nás? OREL Ústřední list Československého Orla Vydává a řídí Svatováclavská župa v exilu Evropská redakce: Jiří Malášek, c.o. VELEHRAD, Klenzestrasse 66, D-8000 München, Německá spolková republika [pageend24]
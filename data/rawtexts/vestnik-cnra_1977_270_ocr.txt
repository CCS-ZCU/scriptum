VĚSTNÍK ČESKOSLOVENSKÉ NÁRODNÍ RADY AMERICKÉ Čís. 270 Listopad 1977 Z BĚLEHRADU Ohlas je nad očekávání. Sovětský svaz a komunistické země za železnou oponou jsou v defensivě a těžko se jim odpovídá na obžalobu. Na rozdíl od Helsink, delegáti ze Západu jsou lépe připraveni a hlavně jsou ochotni veřejně nařknout komunistické země, že porušují Helsinskou dohodu, dokonce pošlapávají lidská práva. Kritika se šíří. Komunistům se totiž nepodařilo oč hlavně usilovali, tj. omezit debaty na minimum a věnovat se místo toho řečnickým výkonům zástupců, kteří by podávali libovolně své zprávy, bez zásahu a kritiky přítomných účastníků. Od prvého dne po zahájení komunisté museli vyslechnout nepříznivé dotazy a nařčení. Americký vyslanec Arthur Goldberg namítal proti zatčení sovětských občanů, že sledovali ve své zemi, zda se dodržuje Helsinská dohoda. Vyslanec Goldberg též obvinil československou vládu, že odsoudila signatáře Charty 77. Ze zpráv z Washingtonu se dovídáme, že kongresní výbor Congressional Commission on Security and Cooperation in Europe, jemuž předsedá kongr. Dante Fascell, má nejvíce materiálu proti sovětské a československé vládě a že v debatách se nejčastěji odvolává na doklady o porušování lidských práv v Sovětském svazu a Československu. Komise čerpá z četných čs. úředních zákonů a nařízení a odpovědí na žádosti býv. čs. občanů, na svědectví postižených, na materiál zaslaný Československou národní radou americkou, atd. Prof. Joyce Hughesová z právní fakulty Northwestern Law University, členka americké delegace, žádala o přímou výměnu názorů mezi státy, tak jak tomu bývá ve Spojených státech mezi vládou a občany (v komunistických zemích nemyslitelné) a poukázala na to, že písemné a kulturní styky a spolupráce jsou nejvíce brzděny Sovětským svazem a Československem. Uvedla mj. případ české učitelky, která nedostala referenční publikaci World Almanac. Kniha byla vrácena americkému odesílateli čs. censurou s poznámkou, že je zakázána. Jsou důkazy o tom, že se v některých zemích nedoručují poštovní zásilky z ciziny a že největší počet takových případů se týká Československa a Sovětů. Nedoručování zahraniční pošty je v rozporu s mezinárodní poštovní úmluvou, nejen Helsinskou dohodou. Kanaďané si stěžovali, že kulturní výměna je znemožněna a že sovětská byrokracie úmyslně staví “zeď nedorozumění” mezi Západem a Východem. Uvedli příklady, jak byl znemožněn přístup do archivů knihoven, styk s učenci v Sovětském svazu, atd. Sovětský svaz odpověděl na kritiku protiútokem v Moskvě, na schůzi sedmdesáti delegátů z celého světa. Prý Západ je zmítán hlubokou krisí a útoky na Sověty chce odvrátit pozornost jinam. Vše, co bylo řečeno v Bělehradě je prý jenom pomluva. Bylo toho řečeno mnoho, např. na pracovním výboru. Západní státy si stěžovaly, že není dovoleno zahraničním dopisovatelům pracovat a že jsou často vypovídáni z komunistických států, když se jejich psaní komunistům nelíbí. Československo se ohradilo, že ne všichni západní novináři přicházejí do země s dobrými úmysly. Západní delegace poukázaly na to, že Závěrečný akt z Helsink stanoví, že zahraniční žurnalisté nemohou být ze země vyhoštěni, jestliže se věnují legitimní žurnalistické činnosti. Západoněmecký delegát poukázal na případ západoněmeckého žurnalisty, který byl vypovězen, protože napsal, že východoněmecké pohraniční stráže střílejí na lidi. Američané si stěžují, že žurnalistům není dovolen přístup do Československa nejsou-li ochotni podepsat slib, že nebudou mluvit s chartisty (případ Eric Bouma z Christian Science Monitor). Komunistické státy mají ovšem docela jiný názor na povinnosti novinářů. Jak pravil maďarský delegát, žurnalista má za povinnost předávat pravdu a “budovat stát’’. Francouzský delegát mu na to odpověděl, že žurnalista nemá mít za úkol budování socialismu. Sovětský delegát Julij Voroncov napadl Spojené státy, že financují rozhlasové stanice Svobodnou Evropu a Radio Svoboda, které SSSR považuje za nepřátelské a podvratné. Československý delegát nechtěl zůstat pozadu a dodal k tomu, že poslání těchto amerických stanic je “sabotáž a psychologická válka”. Americký delegát mu na to odpověděl, že obě stanice poskytují občanům za železnou oponou jen informace, na které mají nárok a které jsou jim odpírány. Sovětský delegát Sergei Kondračev potvrdil, že Sověty budou nadále rušit náš rozhlas za železnou oponou a nařkl Západ, že odmítá dávat do oběhu sovětské publikace. Do boje za lidská práva se též hlásili delegáti Belgie, Francie a Holandska. Jménem čtrnácti západních států Belgie předložila návrh vypracovaný výborem devíti členských států Evropského hospodářského společenství ve spolupráci se Spojenými státy, Kanadou, Portugalskem a Norskem. V návrhu se požaduje, aby jednotlivcům bylo uznáno právo pomáhat svým vládám při zjišťování, zda jejich země dodržuje Helsinskou dohodu. Belgický delegát Jacque Graeffe vysvětlil novinářům, že měli na mysli sovětskou skupinu, která spolupracovala s Amnesty International, a signatáře Charty v Československu. Jméno Československo se opakuje téměř ve všech zprávách a debatách o lidských právech. Signatáři Charty, kteří se obětovali mají zadostiučinění, že jejich čin nevyzněl naprázdno, ale že se projevuje znovu a znovu v Bělehradě. Vyslanec Arthur Goldberg obvinil sovětské a československé úřady, že pronásledují občany jen proto, že žádají, aby Helsinská dohoda byla plněna. Oznámil, že Spojené státy připravují návrh, aby vlády poskytovaly ochranu občanům, kteří chtějí dohlížet na usnesení, zda je dodržováno, i když to znamená upozorňovat na porušování dohody vlastní vládou. K návrhu amerického vyslance se připojili delegáti Francie, Kanady a Velké Britanie a znovu nařkli Sovětský svaz a [pageend1]VĚSTNÍK November 1977 Organ of the Czechoslovak National Council of America Published monthly (Except bi-monthly July-August) Subscription $2.00 a year - Outside U.S.A. $3.00 Editor - Vlasta Vraz Office: 2137 So. Lombard Avenue, Cicero, Illinois 60650 Tel.: 656-1117 Second Class Postage paid at Chicago, Illinois VĚSTNÍK Listopad 1977 Orgán Československé národní rady americké Vychází měsíčně (s výjimkou dvojčísla v červenci-srpnu) Předplatné $2.00 ročně. - Mimo U.S.A. $3.00 Redaktorka - Vlasta Vrázová Úřadovna: 2137 S. Lombard Avenue, Cicero, Illinois 60650 Tel.: 656-1117 Československo, že soustavně porušují svobody projevu, náboženství a přesvědčení. Hlavním mluvčím byl francouzský delegát Francois Beauchaceaud, který předložil dlouhý seznam případů porušení lidských práv v Sovětském svazu a Československu. Uvedl případy spisovatelů, kteří nemohou vydávat svá díla, intelektuálů, kterým je znemožněno působit ve svých oborech, cestovat do zahraničí, publikovat atd. Jiní jsou pronásledováni za svou víru. Závěrem prohlásil: “Doufáme, že země jako Sovětský svaz a Československo budou jednat v duchu politiky détente a skoncují s praktikami, jež se všeobecně odsuzují”. Kanadský delegát se k tomu přidal a dodal případy diskriminace proti různým náboženským skupinám. Britský delegát upozornil na novou sovětskou ústavu, v které byl vynechán článek “sedmý” o lidských právech. Holandský delegát Jop Van Der Valek obvinil Sovětský svaz, že posílá politické disidenty do psychiatrických ústavů. “To je podle mého názoru trýznění lidí tím, že se zneužívá lékařství”. Mluvil o Československu a Chartě. - (Je nám známo, že holandský ministr spravedlnosti Max Van Der Stoel navštívil prof. Patočku a že mu nebylo dovoleno zúčastnit se jeho pohřbu). Holandský vyslanec prohlásil, že “je přímá spojitost mezi smrtí mluvčího Charty, prof. Jana Patočky a tím, jak s Patočkou zacházela čs. bezpečnost po Patočkově schůzce s holandským ministrem. Ti, kteří byli přítomni na schůzce holandského ministra s prof. Patočkou nikdy nezapomenou na Patočkovou lidskou důstojnost a poctivost. A nezapomenou ani na nedůstojnou reakci čs. úřadů a její osudné následky. Prof. Jan Patočka, jak známo, zemřel několik dní po výslechu čs. bezpečnostními orgány”. Holandský velvyslanec upozornil na to, že Sovětský svaz i Československo porušují zásadu svobody, že se diskriminuje proti dětem věřících, že dospělí mají potíže ve svém zaměstnání. Po několik dní museli sovětští a českoslovenští delegáti vyslechnout obžalobu. Není divu, že sovětský delegát Jurij Voronov vybuchl hněvem a vyhrožoval, že Sovětský svaz si nedá líbit takovou kritiku a odejde z konference. Deset let to prý trvalo, než se postavil most k této bělehradské konferenci a teď by most mohl být vyhozen do povětří. Čs. delegát nikdy nesmí zůstat pozadu za sovětským a tak přidal svoje polínko: holandská kritika je prý vměšováním do vnitřních záležitostí Československa. Západ opakuje, že lidská práva jsou nyní zásadní věcí, obsaženou v Helsinské dohodě a nejsou jen vnitropolitickým problémem. Americký vyslanec odpovídá sovětským a čs. delegátům, že používají principu nevměšování do vnitřních záležitostí k tomu, aby odvrátili od sebe kritiku případů o porušování lidských práv. Vysvětlil stanovisko Spojených států: “Nemáme v úmyslu, ani neočekáváme, že by se svět přizpůsobil americkému modelu, ale doufáme, že dosáhneme aspoň toho, že se lidská práva dostanou do popředí konferenční diskuse, aby věc svobody se stala předmětem veřejného zájmu a aby se konečně jednalo o těchto zásadních otázkách. O vánocích bude jednání přerušeno na tři týdny. Odhaduje se, že zasedání v Bělehradě potrvá do února. Přepočítaly se Sovětský svaz, který po léta usiloval o uskutečnění konference a zdánlivě dosáhl svého cíle v Helsinkách, kde mu Západ uznal hranice a odepsal východní Evropu, podepsal dohodu o détente. Komunistické země nemínily dodržet dohodu, a nepočítaly s tím, že ujařmené národy se budou hlásit o lidská práva na základě úmluvy a že Západ je bude v tom podporovat. Sovětský svaz si navařil něco s čím si neví rady. Českoslovenští nohsledové se též přepočítali. Otrocky následují příkladu Sovětského svazu a stávají se terčem kritiky Západu. Znovu oživuje Charta, o které se v Bělehradě často mluví. Oběti chartistů nebyly nadarmo. Čs. bumerang Ve svém chytráctví si čs. vláda vymyslila “směrnice”, jak “normalizovat” poměr emigrantů k Československu. Svým postupem strhla na sebe pozornost Západu. Na “amnestii” bude čs. vláda doplácet, i když má naději, že získá mnoho peněz od emigrantů, kteří se podvolí a zaplatí za to, aby se jejich styky “legalizovaly”. Komunistické vyděračství rozbouřilo hladinu krajanského života, stížnosti postižených se množí, protestuje se u vlád. Pozvolna, ale jistě západní země se budou věnovat tomuto problému v zájmu svých novoobčanů. Co snad Československo vydělá na emigrantech na jedné straně, ztratí u vlád při uzavírání obchodních smluv. Spojené státy odkládají podepsat hospodářskou smlouvu s Československem, poskytnout mu výhody much-favored treaty, odevzdat mu zlatý poklad, který mají v úschově atd. Emigrantům v Kanadě se podařilo rozvířit otázku. Jak píší Kanadské Listy, čs. uprchlíci - posrpnoví i poúnoroví - a tzv. úprava jejich vztahů k Československu, to byla thémata, která se v poslední době dostala na první stránky kanadských denních listů. Torontský “Globe and Mail” se věnoval otázce dokonce po tři dny. Někteří uprchlíci protestovali proti opatřením pražské vlády, někteří psali kanadskému zahraničnímu ministrovi do Ottawy, jiní si stěžovali v interview s novináři. Komentáře všech článků v tisku a na TV se shodly v názoru, že jde o neslušné vydírání. Všem, kteří "ilegálně” žijí na Západě, hrozí, že když nezaplatí výkupné ve výši až do $2,500. nepustí za nimi příbuzné na návštěvu, že příbuzní budou různým způsobem šikanováni atd. Navíc agenti pražského režimu na půdě Kanady, kteří žádosti o tzv. úpravu vztahů přijímají, sbírají pomocí lišácky sestavených dotazníků pro pražské kompjútrové zpravodajské středisko informace, které nemají s dodatečným povolením k emigraci nebo sproštěním závazků vůči občanství nic společného. Mluvčí fed. ministerstva zahraničí v Ottawě prohlásil - sdělují Kanadské Listy - že “kanadské zahraniční ministerstvo do věci zasáhne dostane-li stížnosti jednotlivých kanadských občanů českého nebo slovenského původu. Pokud se tedy někomu akce 2 - Věstník [pageend2]pražské vlády nelíbí a zvláště pokud někomu z Vás příbuzní píší, že mají nebo že jim hrozí různé nepříjemnosti, pokud si vztah k ČSSR v Kanadě neupravíte, napište na adresu: The Hon. Don Jamieson, Dept, of External Affairs, Ottawa, Ont.” Kanadské Listy dodávají: “Mimochodem, podmínkou podání žádosti je také osobní interview v Montrealu s dnešním čs. konsulem Jiřím Kosem. Kdo se k tomu sníží, pak je skutečně nepochopitelné, proč z okupovaného Československa vůbec odcházel”. Uprchlíci v Torontu uvažují o tom vytvořit koordinační výbor, který by pak jednal se zástupcem fed. ministerstva zahraničí. Také se ozvaly hlasy, aby se jednalo o to, zda by bylo možno dojednat s Prahou smlouvu podobnou naturalizační dohodě Spojených států s Československem z r. 1928. (Každý čs. občan ztrácí automaticky čs. občanství když se stane americkým občanem). Dne 27. října dopisovatel Stan Osiewicz podal obšírnou zprávu The Globe and Mail, líčí jednání poslance Herb Graye a výměnu názoru s ministrem Donaldem Jamiesonem. Studují se čs. dokumenty a požadavky. Ministr Jamieson sdělil, že kanadská delegace v Bělehradě předloží otázku, zda není “amnestie” v rozporu se Závěrečným aktem Helsinské dohody. Do jeho úřadu docházejí stížnosti emigrantů. Deset lidí navštívilo úřadovnu osobně a písemné žádosti se množí. Ministr Jamieson prohlásil, že je to záležitost velice “sensitivní”, poněvadž se to týká cizí vlády a že to bude trvat čas problém vyřešit (“It usually takes some time to work out”). Časopis Windsor Star uveřejnil článek podobného zaměření. Dopisovatel Spiros de Bono vylíčil situaci, podmínky atd. Mluvčí za kanadské Čechoslováky označují podmínky za vyděračství (an elaborate blackmail scheme). Když Kanada poskytla uprchlíkům přístřeší, dala jim současně i svobody a ochranu. Kanadští Čechoslováci mají právo na tuto ochranu. Krajanská hladina byla narušena a to má za následek vždy mnoho nerozvážného povídání, nařčení a klepů. Spisovatel Josef Škvorecký, vydavatel 68 Publishers, Toronto, uznal za nutné se ohradit proti tomu odpovědí v Amerických Listech. Paní Škvorecká v Praze V poslední době dostávám vzkazy, dopisy a telefonáty od přátel z doslova všech končin západního světa (z Nového Zealandu, z Kalifornie, ze Švýcarska, z Ottawy, ze Západního Německa, z Vancouveru atd.), že kdosi z Toronta napsal, vzkázal nebo řekl jejich známým, že já a moje žena jsme byli mezi prvními, kdo si na základě letošní amnestie požádali o úpravu poměrů k ČSSR. Jsme tam zřejmě - přestože vyvíjíme nakladatelskou činnost (to děláme asi jen na oko) - tak dobře zapsaní, že nám Praha poměr ihned upravila a autorka Honzlové strávila už čtrnáct dní v Praze. Někteří z takto informovaných, ti, co knihy našeho nakladatelství, 68 Publishers, Toronto, nekupují, a tak je neznají, prohlásili, že v tom případě tedy nebudou kupovat naše knihy. Drb se nás tedy týká finančně, a mimoto uráží mou čest jakožto autora detektivek. Jak si někdo o nmě může myslet, že bych jednal nelogicky! Amnestie přece za podmínku kladného vyřízení jakýchkoliv žádostí klade splnění požadavku, chovat se na Západě jako v ČSSR, a moje žena i já jsme z toho státu odjeli právě proto, abychom se mohli chovat jinak než v ČSSR, a nebyli za to zavřeni. Jinými slovy, amnestie po nás nelogicky žádá, abychom se i v Americe chovali jako mužíci ruské gubernie. Nelogičnost požadavku ovšem, nutno připustit, vyvažuje vyděračskou pohrůžkou, že jinak naši rodiče nedostanou výjezdní doložku a děti našich sourozenců skončí školu osmým ročníkem. Nevím, kdo z Toronta drb šíří, i když o jednom šiřiteli, velmi aktivním i v oboru takovéhoto zpravodajství, vím. Buď je to někdo takový, nebo je to některý agent-resident čs. Ministerstva vnitra, které se všemožně snaží poškodit mou dobrou pověst, a tím i pověst nakladatelství, jemuž stojím téměř v čele, hned za svou ženou. Je to ale celkem jedno, protože tyhle dva typy lidí si znamenitě hrají do ruky.” Josef Škvorecký (Americké Listy) Odpověď vysl. Sherera z Bělehradu Vyslanec Albert W. Sherer, který po boku vyslance Goldberga je v čele americké delegace v Bělehradě, odpověděl na telegram z Washingtonu ze dne 21. října od zástupců organizací, které pracují v zájmu národů za železnou oponou. Podepsali se: mluvčí za Poláky (Polish American Congress), za Litevce (Lithuanian American Congress), za Maďary (Hungarian Freedom Fighters), za Ukrajince (Ukranian National Association) za Estonce, atd. Za Československou národní radu americkou se podepsala ses. Anna Faltusová. Vyslanec Sherer děkuje za projevený zájem o konferenci v Bělehradě a praví mj.: “Vaše doporučení bylo předloženo americké delegaci a ode dne 18. řijna byla podniknuta řada kroků v tomto směru. Vyslanec Goldberg ve svých projevech v pracovním výboru, kde se jednalo o Basket 3 (dne 18. října) a Basket 1 (dne 20. října) otevřeně vyslovil starost Spojených států o souzené disidenty v Českoslovesnku a o pronásledování jednotlivú v Sovětském svazu a Československu, kteří chtěli mírumilovným způsobem monitorovat dodržování (Helsinské) dohody. Přes ostré protesty zemí Varšavského paktu míníme pokračovat ve své obhajobě lidských práv, obzvlášť příští týden, kdy se bude jednat o Principy VIL a VIII. Též jsme stanovili - jak Vámi též bylo navrženo - že naše další hospodářská spolupráce bude záviset na pokroku, jak se projeví v humanitních otázkách (emigrace atd.) při udílení výhodných obchodních smluv (MFN) a úvěru Sovětskému svazu”. Sovětský podfuk s medailí “míru” V minulém čísle Věstníku byla zpráva o tom, že v Moskvě byla udělena Brežněvovi zlatá medaile “míru” gen. sekretářem Organizace Spojených národů “za důslednou a plodnou činnost pro blaho celého světa a bezpečnost národů”. Zpráva přišla z Moskvy, přes Prahu, kde se rozjásaly noviny nad touto událostí, např. Lidová Demokracie uveřejnila tiskovou zprávu s fotografií L. Brežněva a Kurt Waldheima dne 13. září. Není nám známo, že by Spojené národy udělovaly zlatou medaili “míru” a proto Českoslovanská národní rada americká žádala o vysvětlení této záhady amerického vyslance Andrew Younga u Spojených národů. Radě dostalo se následující odpovědi: Oct. 31, 1977 “Thank you for your letter expressing concern for the peace medal United Nations Secretary General Kurt Waldheim presented to President Leonid Brezhnev during his visit to the Soviet Union last month. The reports to which you refer are accurate. I appreciate having your views on this matter, and I can assure you of the high importance this administration attaches to the protection of human rights throughout the world. It is incumbent upon all nations, regardless of political ideology, to protect the rights and freedoms of all individuals.” Sincerely, Andrew Young U.S. Representative to the United Nations Věstník - 3 [pageend3]Rada se nespokojila s touto odpovědí a pátrala v New Yorku, kde zjistila ve Společnosti národů, že neexistuje žádná zlatá medaile “míru”. Jedná se o památkovou minci raženou Franklin Mint Co., kterou možno turistům koupit v UN budově. Generální sekretář má k disposici asi deset mincí k rozdání zasloužilým návštěvníkům. Rozhodl se dělat poslíčka a osobně odevzdal minci za své návštěvy Moskvy. Teď chápeme proč americký tisk se rozhodl přejít mlčením tuto sovětskou propagandu. Sovětská výstava v Los Angeles V listopadu byla slavnostně zahájena sovětská výstava, první vůbec v Los Angeles, na oslavu 60. výročí bolševické revoluce. O výstavu se dlouho jednalo, poněvadž měla to být reciprocitní výstava. Spojeným státům se konečně podařilo loni uspořádat výstavu v Moskvě, první od r. 1959. Úfcpěch americké výstavy byl veliký, jak jsme zaznamenali ve Věstníku a American Bulletinu, miliony sovětských občanů chtělo nahlédnout “na americký způsob života”, na výstavy stěsnané do poměrně malého prostoru. Nejvíce se návštěvníci zajímali o rozhovory s americkými průvodci. Teď došlo na výstavu sovětskou, prostorově prý třikrát větší než byla americká výstava v Moskvě. Pro bývalé občany zemí za železnou oponou sovětská výstava byla příležitostí odhalit skutečnost skrývající se za sovětským “pokrokem”. Organizace Americans for Freedom of Captive Nations, jejímž členem je odbočka T. G. Masaryk v Los Angeles, se rozhodla vydat malou brožuru “Exhibit of Imperialism, Soviet Expansion in Europe since 1917”. Před uzávěrkou listu došla do úřadovny stručná zpráva odbočky: “Děkujeme za příspěvek $100. a za rychlou pomoc. Bylo již vytištěno 10,000 kusů a rozdáno asi 4,000. Naše odbočka přispěla obnosem $150., plus drobné vydání spojené s přípravou tisku. Brožurku obdržel prakticky každý návštěvník prvního dne a pak většina návštěvníků dnů dalších. Pomáhali zástupci mnoha exilů. Někteří ještě rozdávali svoje vlastní letáky. Měli jsme obsazeny všechny přístupy k výstavní budově a policie se chovala velmi přátelsky a s porozuměním. Někteří policisté nás sice chtěli dostat do větší vzdálenosti od hlavního vchodu, ale ve směsici lidí se naši distributoři vždy nějak dostali tam, kam chtěli. Židé, Ukrajinci a některé jiné národy piketovali a demonstrovali. Policie jim to dovolila na trávnících kolem budovy, ale ne na přístupových cestách. Ukrajinci spálili sovětský prapor, ale policisté přišli pozdě a rádi pozdě. Do té doby nedošlo k žádnému zatčení z našich řad v Captive Nations.” “Máme nyní mnoho práce s organizováním distribuce ve všedních dnech. Přikládáme několik výtisků prvního vydání, pro druhé vydání vyměňujeme některé fotografie a opravujeme text. Bylo to všechno narychlo”. Bibliography: The Czechs and Slovaks in America Bibliografie, vydaná společně Československou národní radou americkou a SVU, dílo Esther Jeřábkové, čítá přes 7,600 záznamů. Knihu odesíláme předplatitelům a omlouváme se za velké zpoždění. ČSNRA přijímá další objednávky: cena pro členy $15., pro nečleny $17.50. American Bulletin ročně $2.00 Z událostí v Československu V Praze prof. Vladislav Hejdánek, mluvčí za chartisty, sdělil západním novinářům, že skupina Charty 77 napsala Národnímu shromáždění, že bylo postupováno nespravedlivě proti chartistům, nedávno odsouzeným. Toto ústavodárné těleso má totiž povinnost vyšetřovat případy, kdy byla porušena ústava. Dosud neobdrželi odpověď. Aleš Lederer, syn odsouzeného novináře Jiřího Lederera, žádal dopisem vůdce francouzské komunistické strany Marchaisa, aby se ujal jeho otce a pomohl mu na svobodu. Podobnou žádost napsala žena odsouzeného do Německa. Z Říma došla zpráva ze synodu, na kterém v září promluvil jménem biskupů Mons. Julius Gábryš, apoštolský administrátor v Trnavě na Slovensku. Komunistická vláda sice tvrdí, že je v Československu naprostá náboženská svoboda, ale biskup Gábryš sdělil synodu, že vláda připravuje nové způsoby útlaku. Různé žádosti byly již zamítnuty, např. vyučování náboženství v kostelích. Vyučování náboženství na školách je vystaveno nejrůznějším překážkám a nátlak na rodiče neustává. Na americkém velvyslanectví na Tržišti v Praze bylo otevřeno nové obchodní středisko. Ve svém projevu velvyslanec Thomas Byrne zdůraznil, že má sloužit vzájemnému úsilí o rozšíření a upevnění hospodářských styků mezi Československem a Spojenými státy. Středisko má tři místnosti. Má být především základnou pro americké návštěvníky, podnikatele, kteří se zajímají o československý trh a má také sloužit čs. občanům k získání informací o amerických trzích. Na slavnostním otevření byli členové amerického velvyslanectví, zástupci čs. ministerstva zahraničního obchodu a ministerstva zahraničních věcí a dále, členové čs. delegace, která v následujících dnech odjela do Washingtonu. Delegaci vedl Jaroslav Pinkava, generální ředitel Centrotexu pro vývoz textilu, čítala celkem 22 členů, zástupců různých čs. podniků. Stížnosti na Tuzex se množí. Obchody Tuzexové jsou špatně zásobeny, je malý výběr zboží, jakost zboží nevyhovuje, takže obdarovaný ani po několika návštěvách si tam nic nekoupí. Marně se doufá, že se zásobování napraví. Kdysi se prodávaly bony otevřeně, někdo potřeboval víc peníze na zaplacení melouchů, na novou střechu, opravu domu atd. než nový kabát nebo svetr z Tuzexu a proto hleděl bony zpeněžit. Ale teď je málo zájemců o bony. Dolar se vyměňuje v poměru 5.50 kčs., ale ceny Tuzexu jsou tak vysoké, že není již výhodné tam kupovat. Situace se nezlepšila vybudováním nového střediska Tuzexu nedaleko letiště. Snad měli vládní podnikatelé v úmyslu nápodobit americký shopping center, ale nedomyslili okolnost. Pro občany je tam daleko a po dlouhé cestě čeká je nové zklamání, poněvadž prodejna je špatně zásobena. Předsednictvo Československé národní rady americké zasedá pravidelně každé první úterý v místnostech ČSNRA na Lombard Ave. v Ciceru, Illinois. Naše veřejnost byla doposud o těchto schůzích málo informována, ačkoliv se jejich jednání v mnoha směrech často týká každého Čecha a Slováka žijícího ve Spojených státech. Tiskový výbor ČSNRA se nyní ujímá úkolu pravidelně informovat o jednání předsednictva širší krajanskou veřejnost a spoléhá přitom na pomoc všech krajanských novin. Schůze předsednictva začíná zpravidla tím, že předseda informuje o došlé korespondenci, o jejímž obsahu se krátce nebo dlouze - dle důležitosti - debatuje. Tak tomu bylo i v úterý dne 1. listopadu na zasedání, které řídil dr. Mikuláš Ferjenčík, dnešní předseda ČSNRA. 4 - Věstník [pageend4]Prvním námětem byl “News Release” (Tisková zpráva) Dante B. Fascella z Floridy, předsedy Komise o bezpečnosti a spolupráci v Evropě v Kongrese, datovaná 20. října t.r. Velmi obsažný dokument o dosavadním průběhu Bělehradské konference, o tom, jak se plní, k čemu se 35 států Evropy, U.S.A, a Kanady zavázalo před dvěma roky v Helsinkách ve věci - například - zachovávání lidských práv. Předsednictvo ČSNRA se v zásadě shodlo se stanoviskem repr. John Buchanana z Alabamy vyjádřeným ve zmíněné zprávě, že “se nedají očekávat zásadní a dramatické změny . . . můžeme a musíme však působit k tomu, aby se helsinské sliby plnily”. Námět “Helsink” pokračoval krátkou diskusí o tom, že koncem listopadu se v Římě koná další zasedání - hearings - v českém překladu “slyšení” - organizace, která jménem a se souhlasem sovětského atomového fyzika Andreje Sacharova, žijícího v SSSR, prosazuje ve všech částech světa, především v sovětském, dodržování základních občanských práv. Spojené státy zastupuje v této organizaci nositel Nobelovy ceny za literaturu Samuel Bellow z Chicaga a dále např. Douglas A. Frazer, vedoucí Unie pracujících automobilového průmyslu. Předsednictvo ČSNRA na své schůzi dne 1. listopadu dále s uznáním konstatovalo, jak si vede jeho členka sestra Anna Faltusová ve Washingtonë, D.C., ve své funkci předsedkyně Komise pro lidská práva při Etnické skupině Republikánské strany. Její zásluhou byl - mimo jiných - v oficiální zprávě NATO ze srpna tohoto roku připomenut příspěvek ČSNRA v zápase o prosazování helsinských slibů. A ještě lepším dokladem byl z té čistě lidské stránky dopis krajana P.J.M. ze švýcarského Curychu, jehož dceři bylo dovoleno vycestovat z Československa. Rodina je pohromadě a on představitelce ČSNRA vřele poděkoval . . . Bylo dobře všem přítomným. V průběhu schůze předsednictva ČSNRA konané první listopadové úterý bylo např. s uspokojením konstatováno, že “Voice of America” hovoří toho času mnohem otevřeněji o všech choulostivějších otázkách vztahů mezi Západem a Východem. Dále pak, že oslava 28. října (dne 30. října v Sokole Tábor) byla úspěšná. Projednávalo se ještě mnohé jiné mezi 6:30 a 9:30 večer dne 1. listopadu. Zaznamenal jsem to podle názoru zpravodaje nejdůležitější . . . Vlastně nikoliv, něco jsem vynechal. Konečně došla dlouho očekávaná zásilka knih bibliografie “Czechs and Slovaks in America”. Objednané knihy budou ihned rozeslány předplatitelům a do rozprodeje odbočkám Rady (cena $15.00 pro členy, $17.50 pro nečleny). Toto jedinečné a velmi nákladné dílo bylo vydáno k 200. výročí založení Spojených států, aby sloužilo budoucím generacím jako důležitý historický dokument. Finanční náklad byl značný, nemluvě o nehonorova- né, dlouholeté práci autorky Esther Jeřábkové, korektorů, atd. Cena knihy zdaleka nekryje náklady. ČSNRA však vydání knihy považovala za svou povinnost a společně s SVU splnila tento velký úkol. Doufejme, že se toto dílo setká s plným pochopením krajanské veřejnosti. - jn. Z oblastí a odboček Odbočka ČSNRA Masaryk, Los Angeles Deváté výročí okupace Československa armádami Varšavského paktu bylo připomenuto promítáním diapositivů (slides) z prvních dnů okupace: Pravidelní páteční návštěvníci los angelské sokolovny shlédli 2. září sérii 55 otřesných a skličujících záběrů, které připravil a komentoval předseda odbočky J. Breber. Vzácné snímky zachytily hořící tanky, raněné i padlé demonstranty před budovou rozhlasu na Vinohradech, statečnost mládeže, palebná postavení sovětských vojáků na Staroměstském náměstí, provizorní pomníčky padlým, záplavu protisovětských plakátů, plačící tváře i sevřené pěsti. (Rádi necháme zhotovit zájemcům duplikáty těchto diapositivů, režijní cena $26.-. Adresa: ČSNRA, 311 San Gabriel Ct., Sierra Madre, CA 91024. Šiřte i vy tato otřesná svědectví o sovětském despotismu nejen mezi krajany, ale i na amerických universitách, kde najdete pozorné posluchače.) Výbor odbočky zaslal děkovné dopisy senátorům a kongresmanům, kteří uveřejnili svoje projevy solidarity s našimi národy v Congressional Record u příležitosti výročí 21. srpna. Celkem bylo odesláno 11 dopisů. Kongresman Joshua Eilberg odpověděl rozsáhlým dopisem, ve kterém popisuje svoji návštěvu v Československu v čele delegace skupiny amerických poslanců a rozhovor se signatářem Charty 77, spisovatelem-cestovatelem Jiřím Hanzelkou v Praze. Senátor R. Dole odpověděl též zasvěceným dopisem, ve kterém oceňuje práci sestry Anny Faltusové a slibuje prosazovat naše práva na konferenci v Bělehradě, kde je členem americké delegace. Výbor odbočky na své výborové schůzi vysoce ocenil práci členů zahraničního výboru ČSNRA ve Washingtonu, kteří včas a vhodnou formou připomněli americkým politikům výročí okupace. Delegace odbočky: J. Breber, B. Rajek, J. Štrunc a rev. J. Popelka, S.J., se zúčastnila 22. října vzpomínkového shromáždění u příležitosti 21. výročí maďarské revoluce. Početné shromáždění, při kterém byl odhalen pomník kardinálu J. Mindszentymu, se stalo manifestací za svobodu všech porobených národů. Kongressman Robert Dornan ve svém vynikajícím projevu věnoval hodně místa okupaci Československa, Chartě 'll a posledním politickým procesům v ČSSR. R. Dornan prokázal, že v něm máme věrného přítele. (Výbor odbočky pravidelně informuje R. Dornana o událostech v Československu.) Televizní stanice ABC ve večerním zpravodajství přinesla úryvky projevů dr. Klejnota (AFCN) a R. Dornana o Československu a záběr na československou vlajku před pomníkem maďarským bojovníkům za svobodu i s jejím vlajkonošem - ing. Borisem Rájkem, místopředsedou naší odbočky. K 59. výročí založení Československé republiky zorganizovala odbočka za finanční podpory některých čs. organizací v Los Angeles slavnostní vztyčení čs. vlajky před radnicí v Los Angeles. Slavnosti se zúčastnily delegace exilů z Bulharska, Běloruska, Estonska, Polska a Rumunska. Osm dam z dobrovolného sboru starosty Toma Bradleyho “Los Angelinas” předalo zástupcům čs. organizací starostovo prohlášení “Československého dne v Los Angeles”, které přečetla naše členka ses.. Luisa Nekudová, starostka pacifické župy Amerického Sokola. Jménem porobených národů promluvil dr. Olgierd J. Klejnot, president AFCN v Los Angeles. Předseda odbočky Ing. J. Breber pak v anglickém projevu promluvil o historii čs. státu; v českém projevu se pak zabýval současným exilovým úsilím, situací v Československu a konferencí v Bělehradě. Mastrem of Ceremony byl, jako každého roku, dr. Turčan, předseda los angelské odbočky SVU. Účast čs. krajanů bohužel sestávala jen z 5-7 desítek těch nejvěrnějších, které vídáme na většině krajanských podniků. Po slavnosti připravila odbočka ČSNRA kulturní pořad v sokolovně, který uváděl K. Finek. Dr. Olgierdu Klejnotovi (Polsko), předsedovi Americans for Freedom of Captive Nations, byla při této příležitosti věnována kniha, jako výraz ocenění jeho obětavé práce pro všechny porobené národy a pro oživení činnosti AFCN v L.A. Po přestávce byl promítán film “Hvězda zvaná Pelyněk” o rumburské vzpouře v r. 1918, který laskavě zapůjčil bratr Jiří Spánek ze San Franciska. Příprava těchto akcí si vyžádala obětavé práce všech členů výboru odbočky, kteří se během této doby sešli na šesti výborových a pracovních schůzích a věnovali hodně času splnění svěřených úkolů. Věstník - 5 [pageend5]28. říjen v San Francisku Odbočka ČSNRA a Sokol San Francisco vpomenuly 28. říjen velmi zdařilým večerem. Anglicky promluvil starosta br. Jiří Spánek a česky místostarosta br. Jan Turek. Br. Jan Lorenz se svou sokolskou krojovanou družinou zatančili českou besedu. Na druhý den, za krásného kalifornského slunného počasí v Golden Gate parku hudba města San Franciska, za řízení dirigenta Roberta W. Hansena, zahrála české skladby. Na programu byl Bedřich Smetana - Vltava a Polka; Dvořák - Domov můj, ouvertura k divadelní hře z r. 1882, a Slovanské tance; Jaromír Weinberger - Odpoledne na vsi; Julius Fučík - pochod; Rudolf Friml - populární nápěvy. Dirigent Hansen, který má krásný vztah k české hudbě, uvedl každého skladatele přiléhavou vzpomínkou. Česká beseda, zatančena sokolskou družinou, měla velký úspěch. Proklamaci starosty města San Franciska George Masconeho přednesla Marie Lorenzova. Anglicky promluvil starosta Sokola br. Jiří Spánek. Bylo to krásné odpoledne a krásná oslava 28. října. Jiří Špánek 28. říjen v New Yorku Dne 28. října roku 1918 Národní výbor v Praze, složený ze Švehly, Rašína, Stříbrného, Soukupa a Šrobára, vyhlásil samostatnost Československé republiky a Slováci učinili projev pro jednotu československou dne 30. října 1918 v Turčianskom Svatom Martine. Dne 11. listopadu byla konána první schůze československého Národního shromáždění a prvním presidentem zvolen jednomyslně Tomáš Masaryk. Nyní po 59. letech Krajanský výbor v New Yorku vzpomenul oněch památných dnů v neděli dne 30. října v newyorské sokolovně. Zúčastnily se Oblastní výbor ČSNRA, Čs. obec legionářská, Sokol a ostatní demokratické organizace krajanské veřejnosti v New Yorku a okolí. Oslavu zahájil a vedl tajemník východní oblasti ČSNRA br. Jan Babinec. Slavnostním řečníkem byl universitní profesor Vratislav Bušek, který vyzdvihl význam 28. října, navrácení svobody československému lidu a vybudování samostatného, demokratického státu, a to bez rozdílu náboženského, národnostního a politického přesvědčení. Vybízel přítomné, aby setrvali a chránili tradici legionářskou a demokratickou. Nechť duch slavné trojice T. G. Masaryka, Eduarda Beneše a Milana Štefánika nás posiluje v boji za práva demokracie a svobody. Účinkovaly děti českých národních škol z Winfield, Long Island pod vedením učitelky pí. Marie Millerové a děti z New Yorku pod vedením učitelky ses. Boženy Helclové-Snížkové, dále děti slovenské národní školy pí. učitelky M. Pastisrové. Taneční skupina české národní školy za vedení pí. učitelky Millerové, v krásných barvách národních krojů, rozzářila vzhled celého sálu. Recitace básní přednesli ses. Božena Helclová-Snížková a br. Robert Horák. Na programu vystoupila nová operní pěvkyně Joyce Krejcárková, zazpívala árii od Antonína Dvořáka, za doprovodu pianistky Evy Fabiánové. Br. Bohuslav Rapos přečetl pásmo k výročí “vyhlášení čs. samostatnosti.” Byla to zdařilá oslava 28. října, kterou připravil Oblastní výbor ČSNRA, společně s legionáři. Úředníci Oblastního výboru ČSNRA: předseda, Andrew Valušek; místopředseda a jednatel, Jan Babinec; druhý místopředseda, Rev. J. Šefl; pokladník, Frank Havlík; účetní, V. Honeiser. Členové: P. Blaho, Vratislav Bušek, L. Buček, V. Sedláček, O. Rambousek. Revisoři účtů: J. Hanuš, O. Holubář. Chicagská čeština posloužila jako téma druhému podzimnímu večeru chicagské skupiny Společnosti pro vědy a umění, kde se o ní dne 28. října rozhovořil Roger Dvořák. Přednáška si nekladla požadavek být odborným jazykovědným rozborem obrazu naší mateřštiny zde za mořem, přednášející ji vedl cestou populární a na velkém množství shromážděných dokladů ukázal především na změny, které v cizím prostředí prodělávala slovníková zásoba češtiny. Od konce první poloviny minulého století houstly neustále řady těch, kteří opouštěli svůj domov a s nadějí na zlepšení svých hmotných podmínek i na větší svobodu politickou se vydávali na strastiplnou cestu do Nového světa. Tito Češi byli většinou drobní lidé z venkova a malých měst, hovořící obecnou češtinou své doby (pokaženou často silně germanismy) nebo dialekty z různých končin Čech a Moravy. Mnoho z nich zamířilo do Chicaga, které nabízelo zvláště dělníkům a řemeslníkům lepší možnost výdělku, a tak se postupně Chicago stalo jedním z nejvýznamnějších jazykových ostrovů za hranicemi naší vlasti. I když si česká kolonie v Chicagu udržovala od počátku jazykový i kulturní odstup vůči svému americkému okolí, i když měla vlastní české školy, své vydavatelství, své noviny, kalendáře, časopisy i beletristické publikace, i když si svůj mateřský jazyk mohla neustále oživovat společenským stykem v různých spolcích, přece jen střetnutí s novými poměry a s novou skutečností muselo se nějak odrazit nejen v jejich životě, ale i v jejich češtině. Ta byla stále jejich dominujícím jazykem, neboť anglicky povětšině neznali a při práci se zpočátku stýkali více s Němci, kteří je zaměstnávali a jejichž jazyku alespoň částečně rozuměli už z domova. Nové věci, novou skutečnost kolem sebe bylo třeba nějak pojmenovat. Jazyk má dvě cesty, kterými si v takovýchto případech pomáhá. Buď tvoří pro nové pojmy nová slova, nebo přejímá pojmenování z cizího jazyka, v němž už slova pro nové pojmy existují. Jazyk našich krajanů si zvolil většinou cestu druhou. Schůdnější a pohodlnější. Přebíral do svého slovníku nová cizí slova, přebíral je tak, jak je slyšel vyslovovat, a podle svých zvyklostí si je upravoval. Tak vnikala do českého slovníku nová hybridní slova, jež měla anglický nebo německý základ - často mylně foneticky vyslovovaný - a české koncovky. Nejdříve sem přecházely takové výrazy, které úzce souvisely s životem v novém prostředí, tj. s bydlením, s jídlem, s novou technickou terminologií, s civilizačními změnami i s novým společenským zřízením, později se přidružovala i slova z nejrůznějších oblastí slovní zásoby. Ta zprvu fungovala jako dvojtvar k běžnému slovu českému, avšak vlivem cizojazyčného okolí zatlačovala postupem doby slova česká a v krajanském slovníku se usídlila natrvalo. Kromě těchto slov rošiřovala se česká slovní zásoba již hned od prvních začátků různými přitakacími anglickými slůvky jako šůr, enyvej, oukej, orajt, si atd. a později, kdy už angličtina vykonávala na češtinu silnější tlak jako druhý mluvený jazyk, začaly se v češtině objevovat i různé sémantické amerikanismy typu vemem bas do města, vona kouká dobře, tři roky zpátky atd. První generace našich přistěhovalců si zachovala i přes tyto vlivy dobrou a poměrně čistou češtinu. Avšak na dlouhé cestě, kterou prošel americký sen předešlých generací k dnešní americké realitě, dostala tato čeština značnou poameričtěnou podobu. A jak ukazuje dnešní skutečnost, dochází k dalšímu jejímu rozplývání. Aby tu nezanikla jednou docela, nezachycena a nepopsána pro budoucí čechoamerické generace i pro studia jazykovědná vůbec, závisí dnes jen na nás. Žel, nenašel se v minulosti nikdo, kdo by se jejímu studiu soustavně věnoval a zachytil natrvalo její podobu. Doufáme, že se v příštích letech najdou jedinci mezi námi, kteří tento dluh našemu mateřskému jazyku splatí. Doufáme, že jedním z nich bude i Roger Dvořák. Poněvadž ohlášenou listopadovou schůzku překládáme na dobu pozdější, bude naše příští setkání až v pátek dne 27. ledna 1978. Pan E. Ledecký-Janeček na něm promluví o životě na mořských korálových útesech. -os- 6 - Věstník [pageend6]Oslava 28. října v Chicagu V neděli dne 30. října uspořádal Oblastní výbor Československé národní rady americké v Chicagu oslavu 28. října v budově Sokola Tábor, Benvyn. Český pěvecký sbor LYRA, řízený prof. Frankem Kubinou, zahájil slavnostní odpoledne zapěním americké a československé hymny a skladbou Arnošta Prause “Chorál Čechův”. V přídavku přednesl sbor písně “Tam tichou nad Lužnicí” a “Okolo Hradišťa”, čistě a se zanícením. Předseda oblast, výboru František Kalkus uvítal přítomné a Český pěvecký sbor LYRA, který svou dlouholetou činností patří k základním pilířům krajanské kulturní činnosti, a srdečně přivítal též Slovenský pěvecký sbor ZORA, vedený Joe Bukovým, z jehož účasti na letošní oslavě se upřímně těšíme. K významu 28. října promluvil předseda Čs. národní rady americké dr. Mikuláš Feijenčík. (Projev dr. M. Feijenčíka byl v plném znění uveřejněn v minulém čísle Věstníku.) Po projevu předsedy ČSNRA následovalo svěží vystoupení Slovenského pěveckého sboru ZORA. Národní písně “Čierna vlna”, “Ah okolo Levoči”, směs slovenských čardášů a píseň “To ta Heľpa” přinesly jasnou, veselou notu a krojovaná skupina mladých je za doprovodu lidové kapely - pod vedením sbormistra a houslisty Joe Bukového - přednesla v živém rytmu. V závěru vystoupení oznámil Joe Bukový, že zazpívají píseň, kterou pro ZORU před léty upravil prof. Frank Kubina. A sbor zazpíval slováckou píseň “Tancuj, tancuj vykrúcaj”, jako pozdravení prof. Kubínovi. Přítomní přijali vystoupení souboru velmi příznivě. Dalším přínosem, odlišného hudebního charakteru, bylo vystoupení smyčcového kvarteta Chicago Lyric Opera (Irwin Pottit, housle; William Keller, housle; Rami Solomonov, viola; Vlastimil Dvořák, violoncello). Kvarteto předneslo skladbu Antonína Dvořáka, kvartet č. 6 F-dur “Americký”. Provedení vysoké úrovně bylo pozorným posluchačům mimořádným zážitkem a podstatně přispělo k úspěchu slavnostního odpoledne, uspořádaného chicagským oblastním výborem ČSNRA k oslavě 28. října. -la- Překvapenka pro br. Františka Kalkuse V sobotu 19. listopadu, v předvečer 75. narozenin bratra Františka Kalkuse, předsedy chicagského oblastního výboru Čs. národní rady americké, sešla se v restauraci Richard’s v Berwynu společnost 130 přátel, známých a hostů, aby společně oslavili jubilantovy narozeniny. Uspořádání večera bylo pečlivě připraveno oblastním výborem ČSNRA a bylo skutečnou “překvapenkou”. Když kolem 7. hodiny večerní nic netušící jubilant vstoupil se svou manželkou Maruškou, syny Stanislavem a Petrem a jejich rodinami do banketové místnosti, byl - dle národní tradice - pohoštěn chlebem a solí, které mu podala mladičká Hanka Manová, oblečena v krásném národním kroji. Po krátké modlitbě přednesené vzácným hostem z Ríma, Monsignorem Jaroslavem Škarvadou, a po společném přípitku oslavenci, usedli hosté k chutné večeři, po níž převzala mikrofon a mistrně vedla program večera místopředsedkyně oblastního výboru sestra Milada Ferjenčíková. Po blahopřání bratru Kalkusovi vyzvala jednotlivé řečníky a zástupce organizací a spolků, ve kterých br. Kalkus pracuje, aby pronesli své projevy a zdravice. Jako první pozdravil oslavence předseda Čs. národní rady americké br. dr. Mikuláš Ferjenčík, následován místopředsedou ČSNRA dr. Františkem Schwarzenbergern, jenž pozdravil jubilanta též jménem SVU - Československé společnosti pro vědy a umění v Americe, Klubu Domov a jménem nejnovějšího Česko-amerického kulturního střediska Velehrad. Mezi dalšími řečníky byli br. Čeněk Tom, býv. poslanec Národního shromáždění a místopředseda Rady svobodného Československa, br. Adolf Cierný za Slovenský Sokol, br. Frank Vodrážka za Československé spolky v Americe, br. dr. Antonín Hřebík za Československý Sokol v zahraničí, br. Emil Svatoš, předseda Svazu politických vězňů komunistického Československa, br. James V. Krákora za staro-usedlickou větev v Americe, Ing. Vladimír Richter za Československý Orel v exilu, br. Karel Prchal za Americký Sokol, p. Václav Zolman za Sdružení exulantů, br. Emanuel Lát, předseda odbočky ČSNRA “28. říjen”, br. Stanislav Brym za odbočku “Gama”, p. Adolf Švehlík, aj. Bratr Josef Němeček složil přiléhavé a vtipné verše, které přečetl a věnoval oslavenci. Mezi přítomnými byli nejenom přátelé z blízkého okolí, ale i přespolní hosté z Clevelandu a Washingtonu, a vzácný přítel oslavencův, p. Edmund Řehák z Paříže. Blahopřejně pozdravit přišli br. Kalkuse též representanti chicagských tanečních skupin v nádherných krojích, Eva Veisová, Zdenka Židlická, Steve Martínek a Jan Uhlíř. Br. Kalkus poděkoval všem za pěkné, krátké a srdečné projevy, které přinesly též vzpomínky na dobu jeho mládí. - V krátké zámlce v duchu s vděčnou láskou vzpomněl na svou drahou zemřelou Zdenku, matku synů Stanislava a Petra, která jej svou vírou, oddaností a vřelou láskou k vlasti všestranně v jeho práci a snahách až do své smrti podporovala. - Ve svém projevu pak pokračoval vzpomínkou na své sokolství, vojenskou službu a politickou činnost, a k potěšení všech přítomných přiznal, že se vzdává svého úmyslu jít “do pense” a bude nadále pokračovat v národní práci. Hlavním důvodem nepochybně byla velká, spontánní účast všech přátel, kteří se sešli, aby vzdali hold muži, který je svou skromností, pílí, vytrvalostí a národním cítěním vzorem našim dalším generacím. Celý večer vyzařoval pohodou a teplem, kde vzájemným pojítkem byla přátelská úcta jednoho k druhému. Věříme, že usměvavý a čilý František Kalkus a jeho milá manželka Maruška odcházeli domů s hřejivým pocitem radosti z úcty a lásky bližního k bližnímu. V.R. IN MEMORIAM: Kuctění památky své zesnulé manželky Anny věnuje Frank Havlík, NY $100.00 K uctění památky pí. Marie Mařasové věnuje The Charlotte G. Masaryk Society, Inc., NYC., 15.00 K uctění památky zesnulé pí. Boženy Němečkové, věnují: manž. Josef a Marie Jaklovi, IL $20.00 Blažena Jiráková, IL 10.00 manž. Frant. a Marie Kalkusovi, IL 10.00 Katka Krnová, IL 10.00 manž Josef a Zdeňka Manovi, IL 10.00 manž Leopold a Božena Riedlovi, IL 10.00 K uctění památky zesnulé sestry Antonie Kábrlové věnuje p. Augustin Hering, IL 10.00 DARY NA ČINNOST ČSNRA: Odbočka “28. říjen”, IL $500.00 Odbočka Washington, D.C. 200.00 American Czechoslovak Ladies Club, FL 50.00 Leslie F. Stastny, MI 21.00 Jerome Brčik, MI 15.00 Federation of Czech Groups, Inc., IA 10.00 Bohumil Sudik, OH 7.00 Ivo Klima, M.D., NY 6.00 B. C. Marchment, OH 6.00 Stáza Kimlová, OH 4.00 Emma Trčková, MO 4.00 Robert Fuxa, CA 2.00 Věstník - 7 [pageend7]Č. S. A. Nejstarší bratrská a sesterská podpůrná jednota v Americe jest pripravená poskytnouti Vám nejvýhodnější druhy životních pojistek plně zabezpečujících Vaši ochranu. Rovněž nabízíme pojistky poskytující pravidelný starobní důchod jakož i pojistky hypoteční. Další informace ochotně podají: CZECHOSLOVAK SOCIETY OF AMERICA “Pioneer of Fraternal Life Insurance’’ CSA PLAZA Telefony (312) 795-5800 - (312) 242-2224 2701 SOUTH HARLEM AVENUE BERWYN, IL 60402 VĚSTNÍK CZECHOSLOVAK NATIONAL COUNCIL OF AMERICA 2137 So. Lombard Ave. - Room 202 Cicero, Illinois 60650 Second Class Postage Paid at Chicago, Illinois 436 [pageend8]
Ústřední list Československého Orla - Vydává a řídí Svatováclavská župa v exilu ČÍSLO 6 (nová řada) J A R O 1986 OREL BOHU, VLASTI, NÁRODU [pageend1]OREL OREL OREL OREL OREL OREL OREL Obsah Jan Pavel II. O SKUTEČNÉM VÝZNAMU SPORTU str. 3 APOŠTOLSKÉ POŽEHNÁNÍ PRO FICEP str. 6 František Valčík JUBILEJNÍ ZASEDÁNÍ FICEP str. 6 JIM LYŽAŘSKÝ TÝDEN VE SVATÉM MARTINĚ str. 9 POZVÁNKA NA LETNÍ TÁBOR str. 11 Václav Renč PROSBA str. 12 Jaroslav Durych PŘÍKLAD A MILOST str. 14 POZVÁNÍ NA POUŤ K BL. ANEŽCE DO VÍDNĚ str. 23 Řídí redakční rada: Jiří Malášek (předseda), Antonín Slováček (místopředseda), Stanislav Hofírek, msgr. Jaroslav Kubovec, Jaroslav Kusý, František Pindák, Karel Ryba, Václav Vostřez Redakce v USA: Československý Orel v exilu, P.O. Box 165, Jonesville, Mích. 49250, USA Evropská redakce: Jiří Maiášek, Abt-Joscio-Weg 1, D-83ol Niederaltaich, Německá spolková republika [pageend2]Jan Pavel II. O SKUTEČNÉM SMYSLU SPORTU (Projev k účastníkům zasedání FICEP 3. dubna 1986.) Jsem rád, že se mohu setkat s Vámi, účastníky zasedání Katolické federace pro tělesnou a sportovní výchovu (FICEP), která slaví v Římě 75. výročí svého založení. Zdravím předsedy různých národních delegací, jakož i představitele spolků sdružených v této federaci. Všiml jsem si, že tu jsou zastoupeny skoro všechny evropské státy, což je důkazem životnosti vašeho hnutí a významu jeho působení na sportovním poli. Gratuluji vám k vaší práci pro výchovu těla i ducha, kterou konáte ve sportovním světě, věrni cílům, pro něž byla tato federace založena. Již od roku 1906 se snažila spojit všechny katolické síly k šíření a povznášení zdravé tělesné výchovy, společně s výchovou náboženskou a mravní. Dodržovali jste tento svůj závazek, který se stal smyslem a zvláštním předmětem vašeho apoštolátu. Zůstali jste věrni svému poslání v minulosti a chcete mu zachovat věrnost i dnes v současném složitém světě sportu, jenž se stal společenským zjevem rozsáhlého dosahu. Chci vás povzbudit k této výchovné a sociálně prospěšné práci, kterou všichni konáte tím, že se snažíte šířit skutečný smysl sportu, jenž nespočívá jen v závodění a sportovních výkonech, nýbrž i ve všeobecnější sportovní praxi, čili v tom, co každý dělá, aby získal tělesnou obratnost a zdatnost a tím prospěl celé své osobnosti. Jak jsem už řekl při jubilejní pouti sportovců, církev uznává zásadní důstojnost sportu, poněvadž je významným činitelem při vytváření člověka a též složkou jeho kultury a civilizace. To se ukazuje stále více jako správné v naší době, kdy sportovní činnost se stává stále všeobecnější, rozšířenější a dokonce stále nutnější. Některé požadavky moderního života a práce, jako např. bydlení ve velkých městech, působí, že je stále více zapotřebí najít si volný čas k cvičení síly, obratnosti a odolnosti, aby se tím 3 [pageend3]získala záruka telesné zdatnosti nezbytné pro rovnováhu každého človeka. Právě v této spojitosti vystupují do popredí jasněji lidské hodnoty sportu jako správného, užitečného využívání času; člověk tak dospívá k lepšímu sebeovládání a vyjadřuje přiměřeněji vládu svého rozumu a vůle nad vlastním tělem. Proto je třeba sportovní činnost respektovat, vážit si jí, vracet ji původnímu účelu a v důsledku toho ji též považovat za možný prostředek sebezdokonalování. Pokládejte své poslání za důležitý závazek, abyste dosáhli toho, že úměrně se stále rostoucím kolektivním pěstováním sportu bude docházet, abychom tak řekli, i k jeho vykoupení jako takového podle zásad, jež církev stále hlásá. Každý sportovec at se snaží získat spolu se sebeovládáním i ty základní lidské ctnosti, jež vytvářejí vyrovnanou osobnost a rozvíjejí zároveň takové jednání a vystupování, jak si toho přeje Bůh, dárce všeho dobra a tedy i tělesného zdraví. Tím se také vašim duším otevřou široké obzory víry. Sport pěstovaný s rozvahou a rovnováhou nabývá i etickou a výchovnou hodnotu, cvičíme se jím ve ctnostech užitečných pro život. Je třeba zdůraznit, že opravdová lidská a křesťanská výchova sportovců se stává nepřímo i nástrojem výchovy na širší sociální úrovni. Je dobře známo, jak veliký je dnes zájem o sportovní závodění a o sport jako podívanou. Není to nic nového, ale je jasné, že dnešní hromadné sdělovací prostředky rozšířily sport a sportovní znalosti natolik, že ho dovedly až k davové psychologii, zvýšily nadšení a fandění i jeho nepříznivé projevy. Je-li sport pěstován, i v souvislosti se závoděním a soupeřením, jako příležitost ke zdůraznění lidské důstojnosti, pak se může stát hybnou silou vedoucí k bratrství a přátelství všech, kdo se o sport zajímají. Kdo přihlíží nějakému závodu či v utkání, také je prožívá, účastní se jich i duchem a pocituje příslušné důsledky. Za těchto okolností by nemělo převládat vynášení síly a tím méně násilí, když se sportovní soutěžení stane příležitostí k rozpoutání utajené útočnosti u jednotlivců či skupin. I divák má umět respektovat základní pravidlo 4 [pageend4]sportu jako poctivého a ušlechtilého střetnutí, jako místa vzájemného setkání a jako pouta solidarity. Uvažte, jak důležitá je v tomto směru výchova sportovních profesionálů schopných dokazovat za všech okolností opravdové hodnoty čestného závodění. Každý přeborník je v určitém smyslu vzorem, vůči němuž je mládež velmi citlivá; jestliže se mezi mladými lidmi rozšíří cit pro rovnost a přátelství, jestliže při závodech převládnou čestné vztahy a vyrovnané chování, jestliže se prostě a dobře dokáží respektovat základní hodnoty lidské osobnosti, které ostatně mají být cílem i měřítkem každé sportovní činnosti, pak sport bude moci přispět, aby se i v masách diváků šířil opravdový duch bratrství a míru. Jak vidíte, vaše závazné úsilí o etickou výchovu na sportovním poli zabírá stále rozlehlejší oblast, je stále užitečnější a zajímavější. Přeji vám, abyste tento úkol opravdu účinně plnili s pomocí Boží, neboť jste jej přijali jako své poslání. Kéž vám vzejdou nové podněty a naděje z velikonočního tajemství, které slavíme právě v těchto dnech. Vy se opravdu snažíte, aby se člověk stále obnovoval v tom, co je dobré a aby uměl zaměřit svůj život ke skutečné naději a k dědictví, které nepomine. S těmito pocity uděluji vám všem i vašim sdružením své apoštolské požehnání. Přeložil P.J.Č. 5 [pageend5]FEDERATION INTERNATIONALE CATHOLIQUE D’EDUCATION PHYSIQUE ET SPORTIVE František Valčík JUBILEJNÍ ZASEDÁNÍ FICEP Na svém letošním zasedání v Římě ve dnech 2. až 5. dubna 1986 oslavila Mezinárodní katolická federace pro tělesnou a sportovní výchovu 75. výročí svého založení. Účastníci byli přijati 3. dubna na zvláštní audienci Svatým otcem Janem Pavlem II, den předtím italským presidentem Francesco Cossigou a již na zahájení římským starostou Nicolo Signorello. Tím se zdůraznil jak slavnostní jubilejní rámec letošního zasedání, tak i rostoucí zájem o katolické tělovýchovné a sportovní organizace. Na programu zasedání byla dvě hlavní témata: ’Sportem ke smíření mezi lidmi' a 'Sport v učení církve od Pia X. k Janu Pavlu II.’ Shromáždění vycházelo ze základní téze, že sport vykonává veliký vliv na utváření svědomí dnešních lidí všech vrstev a zejména mládeže; bohužel je tento vliv 6 [pageend6]často záporný. Toto pojetí znamená návrat ke sportu jako k čestné a poctivé hře; jeho osou je lidská osoba se svými potřebami, právy a reálnými možnostmi a zakotvením v křesťanské rodině. Tím přispívají katolické tělovýchovné a sportovní organizace i k uskutečnění všelidských ideálů svobody, spravedlnosti a míru, pokoje a přátelství mezi lidmi a národy. Toto evangelisační poslání, které je důvodem pro existenci samostatných katolických sportovních a tělovýchovných sdružení a spolků, mohou členové federace FICEP splnit jen ve spojení s křesťanskými obcemi, v součinnosti s pastoračními složkami a po boku ostatních katolických sdružení zabývajících se výchovou. Proto je federace FICEP zastoupena v kongregaci pro apoštolát laiků a Svatý otec Jan Pavel II. jmenoval P. Maxe Fischera S.D.B. ze Švýcarska jako ’mezinárodního poradce’ federace. Národní organizace v jednotlivých zemích jsou součástí Katolické akce, jak zvláště zdůraznilo italské CSI (Centro Sportivo Italiano). Na čtvrtečním symposiu ’Sport v učení církve od Pia X. k Janu Pavlu II.’ přednesl hlavní referát P. Sergio Pernal, docent sociálních věd z Gregoriánské university. Opíral se o slova Pavla VI., že ’’evangelizovat znamená vnést ’dobrou zvěst’ do všech vrstev lidstva a jejím vlivem přeměnit člověka zevnitř ... a že Církev evangelisuje tehdy, když božskou mocí Evangelia, které hlásá, se snaží měnit osobní svědomí jednotlivce i společenské svědomí lidí, jejich činnost, život a jejich konkrétní prostředí”. Evangelisace se tedy nedá chápat jako pouhé sdělení evangelia, ’dobrá zpráva’ se musí především hlásat svědectvím života. Z tohoto hlediska církev chápala i přínos sportu k integrálnímu povolání člověka. Myšlenky posledních papežů pak dále rozčlenil podle vztahu sportu k celkové výchově člověka, k výchově k bratrství, pokoji a společenským ctnostem a jako školu křestanských ctností. Tři čtvrtě století od založení FICEP bylo i příležitostí přehlédnout celou dosavadní činnost. Italské CSI vydalo k tomu účelu bohatě ilustrovaný sborník, který zachycuje 7 [pageend7]všechny nejdůležitější akce katolických sportovců od pamětihodného sportovního vystoupeni na prostranném nádvoří vatikánského Belvederu za Pia X. v roce 1908 až po neméně pamětihodné vystoupení Jana Pavla II. na Olympijském stadiu v Římě 12. dubna 1984 při Mezinárodním sportovním jubileu; na něm pronesl Svatý otec svůj proslulý projev o sportu. Československý Orel je v obrázkové dokumentaci zastoupen třemi velkými fotografiemi ze sletů v Brně z roku 1922 a v Praze z roku 1929, avšak bez udání jména pořádající organizace. Zasedání v Římě mělo však též pracovní část, v níž zasedaly jednotlivé komise. Sportovní komise se zabývala přípravou sportovních her FICEP. Ještě v letošním roce se budou konat mistrovství ve stolním tenisu (Holandsko), basketbalu (Západní Německo) a judo (Francie); v příštím roce to bude házená a plavání v Holandsku a fotbal ve Francii. Plenární zasedání i komise se zabývaly prací s mládeží. Na toto téma se sejde ve dnech 14. až 16. listopadu t.r. konference duchovních rádců ve Frankfurtu nad Mohanem. Na návrh italského CSI bylo též rozhodnuto, že se FICEP bude snažit získat další členy i v zámořských zemích. Československo je vedle Polska a Jugoslávie přidruženým členem FICEP díky Československému Orlu v exilu. Československého Orla v Římě zastupoval P. Josef Čupr S.J. a jako duchovní rádce Orla byl též představen při audienci Svatému otci. Je radostné, že toto římské jubilejní zasedání FICEP přineslo katolickým sportovním a tělovýchovným organizacím nové podněty a podporu Svatého otce. Těšíme se, že se výsledky brzy projeví v praxi a že se na nich bude podílet i Československý Orel. 8 [pageend8]JIM LYŽAŘSKÝ TÝDEN VE SVATÉM MARTINĚ Z podnětu Československého Orla v exilu jsme se sešli 22. února 1986 ve Sv. Martině v údolí Gsies v italském Jižním Tyrolsku, abychom si tam zalyžovali a odpočinuli si. Prožili jsme tam v opravdu bratrském společenství překrásné dny jak po stránce duchovní tak sportovní. Skutečná zimní pohádka, která nás přivítala v tomto údolí, jako by do věnce sevřeném horskými vrcholy, sotva kdy vymizí z naší paměti. Byli jsme ubytováni ve středisku Velehrad. Stojí na úpatí strmé horské stráně na pokraji lesa a je z něho krásný výhled do celého údolí a na moderní výstavnou obec Svatý Martin, v níž lze získat dobré ubytování pro turisty i celé rodiny ve všech ročních obdobích. Ráno nás probouzela jemně znějící hudba z reproduktorů na chodbách a hned nás lákaly k oknům ranním sluncem ozářené zasněžené vrcholky okolních hor i vzdálenějších Dolomit. Při modlitbě před snídaní dal směr či ’heslo' každému dni náš duchovní rádce P. Josef Čupr S.J. z vatikánského rozhlasu. Pak se utvořily skupinky podle zdatnosti v lyžování, které se rozjely po okolí ke sjezdům nebo k běhu na lyžích podle vlastní volby. Pěkné sjezdy i běžecké tratě jsou přímo v údolí Gsies. Levným autobusem je však možno zajet do pravého lyžařského ráje s dvaceti pěti vleky a lanovkami i s krásnými běžeckými tratěmi na hoře Krone a kolem ní. Nejkrásnější výlet na běžkách však vedl přes zamrzlé horské jezero Lago di Baaies do horského údolí nad ním. Když se jelo dále, např. i do Cortiny ďAmpezzo, dějiště zimních olympijských her v roce 1956, dostali jsme sebou oběd, který byl jinak na Velehradě. Nezapomenutelná pro nás zůstane návštěva na faře ve Valle San Silvestro (Wahlen) u P. Františka Michalčíka. Pozval nás na pravou moravskou 'zabíjačku' - pro ty nepřející dodávám, že to byl ovar. V jedinečném prostředí 9 [pageend9]jeho fary a při jeho pohostinnosti to byla hostina skvělá. Z lyžování ten den moc nebylo. Tím více se však prohloubilo skutečné přátelství mezi všemi, nejen při písních a dobré náladě, nýbrž i ve vážnějších rozhovorech. Příjemně osvěženi, ale i unaveni jsme se vraceli k obědu nebo až na večeři. O naše tělesne blaho vzorně pečovali Otcové salesiáni P. Jiří Kopic a P. Alois Frydrych a střídavě dvě hospodyně z obce Svatý Martin, takže jsme vychutnávali dobrou tyrolskou kuchyni. Dobrovolníci či hlavně dobrovolnice vypomáhali při přípravě pokrmů i jejich rozdělování u stolů a při umývání nádobí. Před večeří bývala denně mše svatá s promluvou P. Josefa, případně P. Frydrycha (P. Kopic musel vypomáhat v místní farnosti). Čtení, promluva i modlitby šly skutečně od srdce k srdci a uváděly nás všechny do nerozborného společenství věrných. Po večeři jsme zpívali hlavně naše krásné národní, ale i jiné písně z naší vlasti nebo jsme debatovali o různých výchovných a aktuálních problémech dneška. Poslední večer po několika písních na rozloučenou jsme vyslechli podrobnou historii 'Turinského plátna’ doprovázenou světelnými snímky a asi půlhodinový film, zachycující výsledky nejnovějších vědeckých výzkumů, které bezpečně prokazují pravost tohoto ’pátého evangelia’. Rozloučení nebylo snadné. Po těch sedmi krásných slunečných dnech bez jediného mráčku na krásné modré obloze, kdy jsme se opravdu sžili v pevnou, skutečně bratrskou jednotu, není divu, že všichni účastníci si přejí, abychom se ve Svatém Martině scházeli každý rok. Věříme, že Pán Bůh nám toho dopřeje a že se to uskuteční. 10 [pageend10]Jiří Malášek Abt-Joscio-Weg 1 D-8351 Niederaltaich Západní Německo Telefon: (09901) 6273 Pozvánka Zveme Vás NA LETNÍ TÁBOR U MOŘE VE ŠPANĚLSKU který se bude konat ve dnech 23. srpna až 6. září 1986 v Moraiře, asi 30 km severně od Benidormu. Od účastníků očekáváme, že se budou podílet na společné sportovní i jiné činnosti podle programu, že pomohou při přípravě jídel, že se co nejvíce zúčastní na denní mši sv. (účast je dobrovolné) a že budou dodržovat denní řád. Přesný program se stanoví po dohodě s účastníky. Cena za osobu za celý pobyt činí 300,- DM. Ubytování je objednáno v rekreačních vilkách ve dvou- až třílůžkových pokojích. Předpokládáme, že účastníci přijedou hlavně osobními auty. Kromě toho upozorňujeme na charterové lety do Alicante na levné autobusové spojení (z Německé spolkové republiky, Beneluxu, Francie a pod.). Na případné dotazy odpovíme jednotlivě. ZDAŘ BŮH! Prof. Jiří Malášek v.r. starosta Evropské oblasti Čsl. Orla 11 [pageend11]PROSBA Smršť, která prostupuje námi, víc vlekle žíravá, než prudká, nás úpěnlivě dějinami listovat nutká: a čisti stále list jak list nevěru, vraždu, nenávist. Až do hlubin a hloub, až k prahu té chodby z temna v pamět lidí, krev prolévaná značí dráhu. Kdo, kdo ji řídí: Ten, jenž je Pánem dobrých cest, či jemuž jméno Pýcha jest? A hle, zde list, kde ruka stane (jak málo takových je v knize) u tváře rouškou lemované, v chudičké říze. Z ohlubně časů do dneska zdvižená lampa: Anežka. Anežka z rodu Přemyslova, sestřička chudých, sestra králů. Jde, křížem buší beze slova o mrtvou skálu: Vy, sami v sebe zazdění, povstaňte v tomto znamení! Beze slov hřmí kříž v dlani holé a bouře zvonů v tichém hlase. Pták vzletěl nad bitevní pole - smrt, spánek zase. V tom spánku hlava na hlavě, zmučený sněním o slávě. Zatím co sláva světle kráčí na dosah ruky, nespatřena, o pyšných jménech snící spáči jsou beze jména. A beze jména, beze stop ztracen i chudé kněžny hrob. 12 [pageend12]Ó sestro naše z rodu Slova, kam skryla ses i s nadějemi? Polnice lidu Přemyslova, proč hlas Tvůj němý? Mlčíme těžko, přetěžko. Mluv, promluv, kněžno Anežko! Vtělený příslibe, v nějž věří ti, věky spánku otupělí - Ty, klíči uzamčených dveří od zlaté cely, v které se jednou shromáždit má probuzený věrný lid. Průhledná fortno trůnní síně, ty nestárnoucí věštko stará, ty ztracená jak zrno v hlíně, jež čeká jara: mluv, uspis jitro toho dne, jež povolá nás, nehodné! Ty, přimlouvačko, která vnukáš dech slávy přetěžkému spánku, ozvi se, sama prstem ukaž zmizelou schránku, skřínečku těla, v ní ten klíč! Nečekej, mluv. Ne, nemluv, křič! Pro hrstku věrných na kolenou zkrat usouzenou lhůtu času! Jen s Tebou v Církvi oslavenou zas dojdem hlasu, jejž ztratili jsme beze stop, tak, jak Tvůj hrob. Tak, jak Tvůj hrob. Smršť, která prostupuje námi, spis zvolna smrtelná, než prudká, nás úpěnlivě nad vřavami poklekat nutká. Tak kéž nás najdeš v prosbě té: být lidem krále - Dítěte! Václav Renč 13 [pageend13]Jaroslav Durych PŘÍKLAD A MILOST Blahoslavená Anežka se narodila roku 1211, tedy ještě před strašidelným útlakem nerozřešeného sporu mezi jejím otcem a jeho zapuzenou první manželkou Adletou Míšeňskou, která zemřela dne 1. února téhož roku. Asi ve čtyřech letech ji poslali na vychování ke svaté Hedvice a snad se při tom jednalo i o nějaké zásnuby, se kterých pak sešlo. Roku 1219 si ji vyžádal tehdy ještě nekoruno vaný císař Fridrich II. pro svého syna Jindřicha, tehdy teprve desetiletého, byla pak dána na vychování ke dvoru Leopolda Slavného. Z jejich zásnub však opět nebylo nic. O jejich zmar se přičinil kolínský arcibiskup Engelhart, který byl pro hájení svých výsad a práv a pro rázné vymáhání svých příjmů od svých vlastních příbuzných přepaden a zabit. Největších zásluh o to si získal svou licoměrností Leopold Slavný a zrušení těchto zásnub velmi ochotně schválil papež Honorius III. Když byla Anežka poslána z Vídně domů, bylo jí čtrnáct let. Následujícího roku se chtěl její otec Leopoldu Slavnému pomstít, ale Čechové bojovali tehdy tak chabě a ničemně, že v Dalimilově kronice se Leopoldu Slavnému vkládají do úst slova: "Dokud budu živ, musí mi Čechů žel býti, že v málo dnech ti hrdinové zlenivěli, a své dobré jméno tak rychle ztratili." Pak se místo zbraněmi vyjednávalo slovy a tohoto vyjednávání se účastnil i manžel svaté Alžběty, durynský lantkrabě Ludvík IV. Výsledek vyjednávání byl žalostně skromný, jen kratičké příměří, po němž opět měla vypuknout válka, ale tehdy prý na nabádání švábského mnicha Konráda z Hallu se přihlásilo tolik mužů v Čechách do Svaté země, že neměl král dosti vojska a ze zlosti nad tím by byl prý toho kazatele zabil, kdyby prý ho Anežka nebyla uchlácholila. Právě tak se ovšem vedlo Leopoldovi Slavnému, kterému také týž kazatel odloudil množství vojska, s nímž se měl císař vypravit do Svaté země. Nebylo to však souzeno ani císaři, ani tomu vojsku, které 14 [pageend14]v Itálii navštívil jakýsi mor a ty, které nezahubil, zahnal domů. O tom, má-li se ve válce pokračovat, rozhodovaly ještě jiné věci. Nástupce zavražděného kolínského arcibiskupa Engelberta, Jindřich z Molevarku, chtěje snad mimo jiné napravit i chybu svého předchůdce, dohodil Anežku za nevěstu anglickému králi Jindřichu III. I vyměňovaly se listy a střídala se poselstva v Londýně a v Praze a trvalo to dva roky, ne-li o něco déle, a do toho jsou vsunuty zprávy dosti temné a popletené, podle kterých se ucházel o Anežku i sám císař. Tomu ovšem by odporoval i kalendář. Byl totiž císař tehdy ženat a ovdověl teprve v prvních dnech května 1228, tedy v době mezi svým nepodařeným odjezdem do Svaté země, o který se pokusil v září předcházejícího roku a mezi skutečným odjezdem v srpnu roku 1228. A to už byl v klatbě a věděl, že se do Svaté země přece vypraví, třebas nikoli pro radost papeži Řehoři IX. Že Svaté země se vrátil až z jara roku 1229 a to už s ním jednal bamberský biskup Ekbert, který by velice rád byl viděl svou neteř Alžbětu jako německou císařovnu. Také ovšem je možné, že smrt své manželky Jolanty očekával, nebo třebas i to, že by se byl dal rozvést. Příliš určitě se totiž mluví v legendě o blahoslavené Anežce na místě, které se nemůže týkat nikoho jiného než lantkraběte Ludvíka IV., o setkání poslů krále anglického s posly císaře německého. To místo zní takto: ’’Stalo se, že po promlčení a pominutí řečených zásnub, když už dosáhla svého čtrnáctého roku, byla přivedena do své vlasti. A hle, záhy na to, poslové císařovi a poslové krále anglického, přicházejíce k rodičům této panny, o překot žádali, aby byla dána za manželku jejich pánu. A když už tam po nějaký čas prodlévali, ukázalo se kterémusi z poslů císařových, vojáku velmi slavného jména, zvláštní zjevení, hodné zaznamenání. Uzřel totiž ve snách korunu podivuhodné velikosti, sestupující na hlavu té panny, kteroužto ona odstrkujíc, postavila si na hlavu jinou, nesrovnatelně lepší. Probudiv se pak ráno a přemýšleje o tom, co viděl a mluvě o tom i s jinými, vykládal si to jako člověk tělesný bez chápavosti duchovní 15 [pageend15]tak, že to bude poselství jeho, které dosáhne cíle, že totiž Anežka pohrdne králem anglickým a za muže pojme toho, jehož důstojenství je vyšší. Ale veliký Bůh, odhalující tajemství v nebi, chtěl tímto snem zjevit, že Anežka, která se záhy měla zasnoubit Kristu, místo korunou království porušitelného těla měla být trvale korunována nezničitelnou korunou slávy.” Bylo-li třeba, aby se Anežce dostalo zadostiučinění, dostalo se jí ho způsobem ohromujícím. Odloučený snoubenec odpadl svou bytostí od té, ke které byl sveden, a tak, jako kdysi návodem kolínského arcibiskupa Engelberta vykřikoval, že Anežku nechce a že si ji nikdy nevezme, tak nyní zase, snad návodem bavorského vévody Ludvíka, vykřikoval, že se k Anežce vrátí. Ten bavorský vévoda byl pak za to zavražděn, ale odlouděný snoubenec už propadl posedlosti a smutku a kletbě, a natropil svému otci mnoho nepříjemností a útrap a zla, byl posléze chycen a žalářován a při tom se zatvrzoval ve své urputné nenávisti k svému otci tak, že posléze, než by se měl podívat z přinucení na jeho tvář a slyšet jeho hlas, raději se vrhl střemhlav i s koněm do propasti. Ale než se to stalo, ucházel se o ni císař. Bylo to asi rok nebo dva před tím, než vstoupila do kláštera, a pravdivost této zprávy potvrzuje sám papež Řehoř IX. ve svém listě královně Beatrici, choti svatého Ferdinanda, jež byla sestrou české královny Kunhuty, švagrové Anežčiny, ze dne 7. června 1235 těmito slovy: ’’Utíkajíc před nabízenou ctí nejvyššího císařského důstojenství jako před jedovatým plazem, chápe se chudá vítězného praporu kříže a kráčí už vstříc ženichu nebeskému.” V legendě blahoslavené Anežky čte se toto: ’’ - pověst o jejích cnostech a o jejím jméně, rozlévajíc se jako olej kolem dokola po sousedních zemích, dospěla až k císaři. A ten tak jako k jejímu otci, poslal nyní posly k jejímu bratru, a připojuje mnohé sliby, žádal, aby mu neodepřel svou sestru za manželku. Když ten s nabídkami tohoto nápadníka souhlasil, panna Kristova přemýšlejíc o tom, čím je povinna Pánu, chce-li být tělem i duchem 16 [pageend16]svatá, aby mohla jít za Beránkem v liliovém průvodu panen, rozhodla se, že se nezasnoubí se žádným tvorem smrtelným, at by byl stavu a důstojenství jakéhokoliv. A aby v tom svém předsevzetí, které pojala z vnuknutí Božího, mohla setrvat bezpečněji, vztáhla ruku svou k silnějšímu a po spolehlivých a počestných poslech oznámila svůj tajný úmysl vznešenému náměstku Kristovu, panu papeži Řehoři IX. A tento blažený papež, potěšen slibem tak urozené panny, děkovným listem, po týchž poslech odeslaným, ji posilnil v Pánu, schválil a potvrdil svaté její předsevzetí, a přijav ji za svou dceru, mnohými dary duchovními ji obdařil, provázeje ji po všechny dny náklonností milujícího otce. A tu služebnice Kristova, naplněna z těch odpovědí, které od nejvyššího velekněze obdržela, mnohou útěchou ducha, ihned své předsevzetí bez bázně ohlásila svému bratru králi Václavovi. Když to král vyslechl, ne bez veliké úzkosti poslal k císaři posly, aby se omluvil, jak se slušelo, a aby mu oznámil sestřino rozhodnutí.” Na toto poselství odpověděl prý císař takto: "At by se této urážky dopustil kdokoliv, nikdy bychom se nevzdali pomsty za hanbu, způsobenou tak velikým pohrdáním. Poněvadž však přednost před námi dala Pánu většímu, nepřipisujeme to jejímu opovržení vůči nám, nýbrž věříme, že to učinila z vnuknutí božského..." Nato vychváliv dobrý úmysl této panny velikou krasořečí, poslal jí drahocenné dary a mnohé ostatky a povzbudil ji svým listem, nabádaje ji, aby to, co spasitelně začala, štastně dokončila. Zdá se, že jméno císaře Fridricha II. mělo u bratří menších kouzelný zvuk. Čte se totiž, že papež Inocenc IV. byl po své smrti krutě tupen od těchto bratří, který prý za jeho předchůdce Řehoře IX. měli hlavní slovo, zatímco Inocenc IV. se proti nim ujímal farářů, a prohlašujíce mimo jiné, že prý to bylo známkou Božího hněvu, že mu před smrtí ochrnul jazyk, mstili prý se za svůj řád právě tak na něm, jako on se mstil na mrtvém Fridrichovi II. Nelze si totiž nepovšimnout dojemné lásky či dojemné slepoty, s níž zaznamenávají císařovy styky s vynikajícími osobami tohoto řádu. 17 [pageend17]Považují to za zvláštní poctu, že se tento císař ucházel o svátou Alžbětu a o blahoslavenou Anežku a neumějí si představit bolestný odpor Alžbětin a krutě jízlivé opovržení Anežcino. Považují si za čest, že i svatého Františka si dovolil tento císař prostopášnicky zkoušet. Čte se totiž, že prý svatý František přišel do města Bari, když tam právě dlel císař. Dvořané prý si umínili, že ho podrobí zkoušce, a s vědomím a svolením císařovým poslali prý do Františkovy světnice prostopášnici, aby ho svedla. Ten prý se však položil na žhavé uhlí, čehož se prostopášnice lekla a utekla. Císař prý vkročil pak do světnice a řekl: "Oheň ti neublížil, vidím, že Bůh je s tebou." Tento příběh by snad velice dobře, ba mistrovsky vystihoval povahu Fridricha II., nikoliv však povahu sv. Františka. Nelze si totiž představit, že by byl císaři pádně a vtipně neodpověděl. Bud tedy skutečně odpověděl, zapisovatel této zprávy byl však velice nechápavý a nemohl zapsat to, čemu nerozuměl, nebo nebylo odpovědi, ale pak ani nebylo této události, nýbrž byla tu jen dětinská touha zaostalého písaře po pochvalném uznání, kterého by se sv. Františku bylo dostalo z úst císařových, jako kdyby teprve uznání císařovo dělalo svatého opravdu svatým. O Anežčině povaze čteme v uvedené legendě toto: " - vůči všem strádajícím milosrdná a štědrá, k sobě však až příliš tvrdá a skoupá. Lačníc sytila jiné a zatímco její rty chřadly postem, trápila se nad tím, že jiní hladovějí. I všem zarmouceným, ať dlela ještě ve světě, či už v klášteře, projevovala soucit a všem, kteří se k ní utíkali, pomáhala u Boha i u lidí svými laskavými přímluvami. Neboť vyhnancům a vězňům vymáhala svobodu, těm, kteří měli být za své zločiny popraveni nebo mučeni, vyprošovala milost, znepřátelené smiřovala, všem na požádání ochotně pomáhajíc. Tak velikou láskou naplnil všemohoucí Bůh její srdce a takovou milost vlil do jejich rtů, že nejen se radovala s radujícími a plakala s plačícími, nýbrž sladkostí své řeči byla i utěšitelkou všech trpících, at je tísnila bolest z příčiny jakékoliv - " Legenda praví, že některými ctnostmi vynikala už ve 18 [pageend18]Vídni, tedy před svým čtrnáctým rokem. Tehdy snad na ni mohl působit vliv svaté Hedviky, která sama ovšem založila klášter cisterciánský. Přesto je zvláštní, že se ke vstupu do kláštera odhodlala teprve roku 1234. Snad nemohla obdržet svolení rodičů, dokud se jakžtakž neskončila všechna jednání o zásnuby, která, jak se zdá, byla dosto složitá, a pokud neměla v rukou souhlas papeže Řehoře IX. Mohla se tedy na všecka vyjednávání dívat zblízka a zdá se, že je pozorně sledovala. Zatímco její otec svaloval hlavní vinu za rozvázání zásnub s mladým německým králem na Leopolda Slavného, Anežka poznala správně, že byl především vinen císař, a bál-li se její otec ukázat císaři své opovržení, pronásledovala císaře svým vlastním opovržením až do jeho smrti a jistě její opovržení nebylo zbraní neúčinnou. Nikdy císaře nespatřila, právem však napsal papež Řehoř IX., že utíkala před nabízenou ctí nejvyššího císařského důstojenství jako před jedovatým plazem, neboř měla vidění vnitřní a poznání z Ducha a viděla a poznávala tohoto císaře tak, jak ho poznal a popisoval arabský zapisovatel zprávy o jeho pobytu ve Svaté zemi, který o něm napsal, že byl rudý a lysý, že i oči měl špatné a kdyby byl otrokem, že nikdo by za něho nedal více než dvě stě drachen. I na počátku Anežčiny pouti k Bohu byl položen žal a zklamání a otřes srdce. Ďábel, který ji nemohl škodit jinak než tím, že jí nastrkoval do cesty to, co se jí ošklivilo a co by ji zarmoutilo, setrval při tomto způsobu boje až do jejího stáří. Čte se o tom v legendě: ’’Kdysi spěchala do oratoře, podpírajíc se pro svou slabost o svou sestru Domku. Když přišly ke dveřím oratoře, zahlédly oknem oratoře anděla temnot, stojícího v hrozné a znetvořené podobě lidské u kteréhosi stromu a o tento strom jakoby se opírajícího. Když ta sestra začala křičet hrůzou, služebnice Boží, aby se nebála, učinila proti dáblovi ve jménu Božské Trojice znamení kříže. Ten, nemoha moci kříže odolat, s tváří velice svraštěnou zmizel. Jindy zase, když kráčela do řečené oratoře, opírajíc se o svou příbuznou paní sestru císařovnu Alžbětu a chtěla už překročit práh, ničemný nepřítel, 19 [pageend19]zjevivší se v podobě výra, zatarasil jí, jak řečená sestra viděla, svým ocasem cestu. Ta však učinivši znamení krize, ihned tu zlou potvoru zaplašila.” To by svědčilo o tom, že prostředkem, kterým ji chtěl oslabit ďábel, byla trudnomyslnost, se kterou statečně zápasila, přece se jí však nemohla zbavit navždy, zvláště když se jí podle legendy už ve stáří ještě dostalo tohoto ujištění: "Nemysli si Anežko, že umřeš dříve, než uvidíš, jak téměř už všichni tvoji drazí se z tohoto života odstěhovali." Nebylo to ujištění nijak příjemné, zvláště nebylo-li na něm dosti. Musila totiž svýma jasnozřivýma očima vidět i do dálky a do budoucnosti. Musela vidět na dálku smrt svého synovce, krále Přemysla Otakara II. Musila vidět umírající děti a panny, které jí zdrcení rodiče dávali přinésti na nosítkách, očekávajíce od ní pomoc. Vždyť právě kostel jejího kláštera se stal pohřebištěm královského rodu. A viděla bídu, bolestnou a strašidelnou bídu minulou, současnou a budoucí, a jistě i obraz budoucího zpustošení kláštera i chrámu, a výry a kulichy a netopýry i ďábly v znetvořené podobě lidské v smutném soumraku budoucích dob. Čekalo to na ni už od jejího mládí a jistě ten den, kdy jako podvedená nevěsta byla od dvora babenberského poslána zpátky do Čech, nebyl dnem, na který mohla zapomenout, neboť to, co jí tenkrát bylo vloženo na ramena, byl skutečný kříž posměchu a urážky tím těžší, že se jí mocní tohoto světa dopustili proti dívence čtrnáctileté. Zajímavé je to, že se vstupem do kláštera nepospíchala, jako kdyby tušila, že tam pobude až do pozdního stáří a nic tedy nepromešká. Zvolila si chudobu, jistě to bylo proto, že po zradě, které se dočkala tak záhy, všechny koruny světa se jí zošklivily. Nevšímala si rad bratří menších, nýbrž obrátila se přímo k papeži, a hlavní rady a posily se jí dostalo od svaté Kláry, která na ni byla upozorněna. Nevstupovala do kláštera ani ze slepé úcty, ani ze slepé poslušnosti, nýbrž všecko si dříve pečlivě připravila. Klášter musil nejdříve být postaven podle jejího přání. Pak byly do něho v létě roku 1233 uvedeny panny 20 [pageend20]svaté Kláry z Tridentu. Pak na podzim toho roku tam bylo uvedeno sedm panen z předních rodin království českého. A teprve o Hodu Božím svatodušním roku 1234 přijala řeholní roucho. Nemohla zapřít svůj královský původ a neměla příčiny k tomu, aby jej zapírala. Její život citový nebyl na překážku úvahám rozumovým, kterými se vyznačovala i její jednání a zázračné působení. Lze po této stránce pozorovat zázrak svaté Alžběty s růžemi s Anež- činým zázrakem s jablky. Legenda o tom vypravuje: "Kterási urozená paní, jménem Žofie, manželka rytíře, který se jmenoval Konrád, po porodu tak zeslábla, že několik dní nemohla ani pít, ani jíst a podobala se spíše mrtvé, než živé. A tu kteréhosi dne ve vytržení mysli začala mluvit: ”0 kéž by mi paní Anežka podarovala k jídlu jedno jablko ze své ruky.” Konrád, její muž, pospíšil ke služebnici Boží a s pláčem ji žádal, aby se za jeho manželku přimluvila u Pána a ráčila jí jedno jablko poslat, tvrdě, že se jí dostane žádoucí úlevy. Ta, ze soucitu nad rytířem, ihned zašle do klášterní zahrady a když ani ona ani její sestry žádného jablka nespatřily, učinila nad jabloní znamení oživujícího kříže, vzývajíc při tom nejsvětější Trojici, a hle, uzřela na větvičce tři jablka vedle sebe, která ihned utrhla a poslala paní Žofii. Ta, cítíc moc Boží, vloženou do těch jablek, rychle je popadla a snědla a tak z moci svatého kříže a pro Anežčiny zásluhy nabyla svého dřívějšího zdraví.” Je to zajisté obraz neobyčejně milostný. Blahoslavená Anežka žehná očesané jabloni, na které snad i opadlo listí, a v usínajícím stromu se okamžitě vzbudí míza, strom si blaženě povzdychne, cítě sestupující zázračnou moc, a vydá tři plody, každý ve jménu jedné ze tří Božských osob, a v těch plodech je všechna krása květů, všecka síla a vůně a sladkost a uzdravení. Jsou pak jablíčka ovšem těžší než růže a lze tedy jimi nejen utěšovat tesknící srdce, nýbrž i sytit tělo. Obzvláště významný byl jeden z jejích posledních zázraků, jehož ohromující velikost je právě v tom, že byl nedokončen. Čte se, jak ze soucitu s matkou, plačící nad mrtvolou svého dítěte, se začala modlit o jeho vzkříšení 21 [pageend21]a jak to dítě už skutečně začalo oživovat. Tu však ji duse tohoto dítěte počala úpěnlivě prosit, aby ji ponechala v její blaženosti a nevolala ji zpět do bídy tohoto světa. A tu blahoslavená Anežka se přestala modlit a tělo opět ztuhlo a zchladlo. Cena vylíčení tohoto příběhu je tím větší, že se týká případu velice vzácného a právě tak určitého a téměř přibližuje před oči způsob kříšení mrtvých, takže užuž se zdá, že by to i rozum mohl chápat. Ukazuje to také, jak důvěrně byla Anežka s těmito věcmi obeznámena a že jí byl svěřena moc, která opravdu dosahovala až za hrob, nebot vzkříšení či nevzkříšení tohoto dítěte bylo úplně ponecháno jejímu vlastnímu rozhodnutí. Má-li ovšem někdo takovou moc, těžko může být vesel, jak těžko se může veselit ten, kdo přebývá na hřbitově. Ale přece jen může býti vesel, třebas se to už lidské chápavosti vymyká. Zvláštním rozlišujícím znamením blahoslavené Anežky je přísná a zdánlivě až ledově strohá ukázněnost vůle a její setrvačnost a nezměnitelná věrnost původním pravidlům svatého Františka, takže se zdá, že její rozhodování bylo řízeno nikoli citem, nýbrž rozumem. Byla to spíše spanilá cudnost jejího srdce, které všecku svou lásku pečlivě ukrývalo pod pláštěm rozumu. To ovšem je způsob ryze český, jakému se může dařit jen na sever od Alp. A je to ovšem i způsob královský, neboť ani na zemi, ani na nebi nic nemohlo zakrýt její královský původ. 22 [pageend22]CYRILOMETODĚJSKÁ LIGA ve spolupráci s Evropskou oblastí Čsl. Orla v exilu a dalšími spolky a v dohodě s P. Josefem Novotným O. Cr. z Vídně provinciálem rytířského řádu Křížovníků s červenou hvězdou VÁS ZVE NA POUŤ DO VÍDNĚ A DO MARIAZELL ve dnech 15. až 17. srpna 1986 k uctění PANNY MARIE ochránkyně našich národu a BL. ANEŽKY PŘEMYSLOVNY a za vyprošení jejího brzkého svatořečení Předběžný program: Pátek 15. srpna 1986: Příjezd, ubytování, případná prohlídka Vídně. Návštěva hrobu našeho svatého krajana Klementa Marii Hofbauera v kostele Panny Marie am Gestade Vídeň I, kde je pohřben také druhý náš v pověsti svatosti zemřelý krajan P. Vilém Janoušek, redemptorista. Krátká pobožnost se svátostným požehnáním. Večer mše svatá, pravděpodobně ve františkánském kostele Vídeň I, kde je na hlavním oltáři patronka českých exulantů, zázračná socha Panny Marie Zelenohorské, přenesená sem v bouřlivých dobách těsně před Bílou horou ze Zelené Hory nad Nepomukem (nepřátelé církve ji tam vícekráte chtěli zničit, ale vždy podivuhodně zůstala neporušená; v Zelené Hoře je nyní jen její kopie). 23 [pageend23]Sobota 16. srpna 1986: Dopoledne volno. Odpoledne přednášky o blahoslavené Anežce Přemyslovně a procesu jejího svatořečení a o řádu Křížovníků s červenou hvězdou. V předvečer pak slavná mše svatá s kázáním P. Josefa Novotného O. Cr. a s uctěním ostatků bl. Anežky České. Neděle 17. srpna 1986: Ráno odjezd do Mariazell, kam dříve tolik našich předků z Čech a Moravy putovávalo. Česká mše svatá v milostné kapli. Ukončení pouti. Ubytování: Pro poutníky je reservováno ubytování ve vysokoškolské koleji Charity v jednolůžkových a dvoulůžkových pokojích v ceně asi 170 rak. šilinků (tj. asi 25 DM) za osobu a noc včetně snídaně. Závazné přihlášky se zálohou ve výši poloviny ceny za noclehy musíme však předat správě koleje nejpozději do poloviny května 1986. - Možnost stravování bude v blízké jídelně. Přijďte s námi prosit za ochranu pro náš národ, za brzké svatořečení blahoslavené Anežky České a všechny potřebné milosti pro sebe a naše rodiny. Za CYRILOMETODĚJSKOU LIGU P. Jan Lang S.J. Za zúčastněné spolky a organisace: Stanislav Holeček, Jiří Malásek, Josef Šubert OREL Ústřední list Československého Orla Vydává a řídí Svatováclavská župa v exilu Evropská redakce: Jiří Malášek, Abt-Joscio-Weg 1, D-8351 Niederaltaich, Německá spolková republika [pageend24]